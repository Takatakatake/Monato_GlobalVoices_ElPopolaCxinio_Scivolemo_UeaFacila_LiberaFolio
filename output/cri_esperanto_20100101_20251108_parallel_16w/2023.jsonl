{"url": "https://esperanto.cri.cn/2023/05/25/ARTIsSniJCALwU5PTlARefsn230525", "title": "La nova estraro de ILEI eldonis siajn du unuajn librojn", "published": "2023-05-25T03:00:00", "content_text": "Jen la unua libro eldonita fare de la nova estraro de Internacia Ligo de Esperantistaj Instruistoj (ILEI): traduko al Esperanto de la verkoj de la Itala kuracistino kaj esperantistino Antonietta Bernardoni, kolektitaj fare de Ermanno Tarracchini kaj de Kolektivo Bernardoni. Tradukis Alessandra Madella kaj Luigia Oberrauch. Edistudio zorgis praktike pri la eldono.\n\nTemas pri fragmenta kolekto de kelkaj notoj de la aŭtoro ­skribitaj en malsamaj tempoj kaj en diversaj situacioj, tamern la tuto donas akuratan bildon pri ŝia laboro, celanta ebligi al homoj ne deprimiĝi antaŭ la malfacilaĵoj de la vivo kaj konservi aŭ retrovi sian lokon en la lukto por pli justa socio.\n\nAperis kun Edistudio 300-paĝa libro de Alessandra Madella en la Itala pri la historio de la eksperimentoj, kiuj montras, ke Esperanto estas facile lernebla kaj propedeutika lingvo. La unua bazo de la libro estis la scienca dokumento, pretigita por la instrua projekto \"30 Oraj Horoj\" de Itala Instituto de Esperanto kaj ILEI.\n\nĈi tiu volumo kolektas la nun jarcentan historion de eksperimentoj pri instruado de Esperanto en diversaj partoj de la mondo, por montri, ke la internacia lingvo ne nur estas facile lernebla, sed povas subteni studentojn kaj en la studado de aliaj lingvoj, inkluzive de sia propra gepatra, kaj en la kazo de specifaj lernmalkapabloj.\n\nhttps://www.edistudio.it/articolo.php?id=173\n\nhttps://www.edistudio.it/articolo.php?id=172", "author": null, "categories": []}
{"url": "https://esperanto.cri.cn/2023/07/12/ARTIVueEGYDFqq7aMqnSZsTk230711", "title": "Intervjuo al Sun Mingxiao: “Ĉiuj devas praktiki per faktoj nian ideon”", "published": "2023-07-12T07:12:00", "content_text": "Instruisto Sun Mingxiao, internacie konata kiel Semio, estas la fondinto de la Esperanto-Muzeo kaj de la kvarjara Esperanto-fako ĉe Zaozhuang-Universitato en provinco Shandong de orienta Ĉinio. En tiu ĉi intervjuo de la 10-a de julio 2023 li afable rakontas al Ĉina Radio Internacia pri la perspektivoj de tiuj du gravaj atingoj por la tuta movado kaj pri sia daǔra engaĝiĝo cele al la disvastigo de Esperanto.    \n\nSM: Sun Mingxiao\n\nAM: Alessandra Madella\n\nAM: Ĉu vi bonvolas diri al ni, kiam vi eklernis Esperanton?\n\nSM: Kiam mi estis deknaǔ-jaraĝa mi eklernis Esperanton. Tio okazis en la jaro 1983.\n\nAM: Ĉu ĝi iel ŝanĝis vian vivon?\n\nSM: Kompreneble! Esperanto donis al mi la internacian ideon kaj la penson pri la monda paco. Kaj mi disvastigis Esperanton ĝuste per tiu ideo kaj tiu penso de paco. De tiam mi movadis en kelkaj lernejoj—mezlernejo kaj universitato.\n\n Instruisto Semio gvidas gaston en la Esperanto-Muzeo\n\nAM: Kiam vi ekhavis la ideon fondi fakan Esperanto-kurson ĉe Zaozhuang-Universitato?\n\nSM: Antaǔ pli ol dek jaroj la universitato fondis la Esperanto-Muzeon. Multaj studentoj vizitis la muzeon kaj ili ekhavis la volon lerni Esperanton. En 2011-03 la universitato funkciigis Esperantan kurson ne devigan. Mi opiniis, ke la universitato devas esti bona loko por instrui Esperanton, sed postlabora kurso ne estas sufiĉa. Ni devis havi fakan kurson. Do, mi donis la ideon al la estroj de la universitato. Ili diskutis serioze kaj opiniis, ke mia ideo estas bona. Do, ili deziris fondi la Esperanto-fakon.\n\nLa estonta loko de la Esperanto-Muzeo en la nova kampuso de Zaozhuang-Universitato\n\nAM: Kiuj estas laǔ vi perspektivoj de la Esperanto-fako por la estonto?\n\nSM: Tio estas malfacila afero, ĉar la postenoj de laboro por niaj gestudentoj ne estas multaj. Se ili volas disvastigi Esperanton en universitato, ili devas havi pli altajn diplomojn. Do, ni devas solvi la problemon. Nia universitato kunlaboras kun Universitato Adam Mickiewicz de Pollando por altigi ilian diplomon. Se ili diplomiĝos tie, eble ili povos eniri nian universitaton por instrui Lingvistikon kaj Esperanton. Do, ili havos firman laboron kaj ili fariĝos profesiaj esperantistoj. Tio estas ja espero por nia lingvo.\n\nAM: Ĉu vi pensas starigi kunlaboron kun aliaj universitatoj?\n\nSM: Tio estas bona afero, sed ĝis nun ni ne havas rilaton kun alia universitato. Ni devas elekti. Se iu universitato havas tiun planon, kompreneble ni devas kunlabori kun tiu universitato.\n\n Grupa foto antaǔ la Esperanto-Muzeo dum la kunveno por la emeritiĝo de S-ro Semio\n\nAM: Kial ne estas tiel granda Esperanto-muzeo en pli granda ĉina urbo?\n\nSM: En la grandaj urboj kelkaj esperantistoj havas ideojn por fondi ion por Esperanto, sed mankas al ili la mono, la taǔga loko kaj eĉ taǔga fondanto. Nia universitato estas pli bona bazo por Esperanta muzeo.\n\nAM:  Sed la muzeo iĝos multe pli facile atingebla per superrapida trajno de Pekino aǔ Ŝanhajo, kiam ĝi estos en la nova kampuso de Zaozhuang-Univesitato, tute proksima de la stacidomo.\n\nSM: Jes, la universitato jam havas novan kampuson en nova parto de la urbo. Ni havas planon fondi la novan Esperanto-Muzeon en tiu ĉi nova kampuso, sed la projektitaj grandaj domoj konstruiĝas malrapide. La estroj de la universitato promesis: kiam la nova granda biblioteko de la nova kampuso estos finkonstruita, nia muzeo povos translokiĝi al ĝi.\n\nAM: Vi emeritiĝis pasintmonate, sed vi ankoraǔ havas gvidan rolon por la muzeo kaj la Esperanto-fako en Zaozhuang-Universitato. Kiuj estas viaj planoj por la estonto?\n\nSM:  Kvankam mi fariĝis emerito, mi neniam forlasos nian lingvon. Kaj la universitato denove ŝarĝis min por labori. Mi estas ankaǔ konsilanto de la Esperanto-Parko en Zaozhuang kaj de la kompanio Verda Lumo. Mi volas doni mian tutan energion al Esperanto-movado. Sed ni devas preni la bonan lokon por nia lingvo. Ekzemple, la Esperanto-Muzeon aǔ la de mi diritajn kompanion kaj parkon. Mi prenis la tri lokojn kiel mian laborlokon por nia lingvo.\n\nS-ro Semio kaj klubanoj de Shandong-a Esperanto-Klubo dum agado en la Esperanto-Parko\n\nAM: Kiuj estas la planoj por progresigi la Esperanto-Parkon? Mi aǔdis, ke ĝi rekonstruiĝos kaj fariĝos eĉ pli bela...\n\nSM: Lastatempe la parko estas projektata. Ni elektis kelkajn lokojn por konstrui la kamparan loĝejon por la vizitantoj de la muzeo. Se esperantistoj vizitas la Esperanto-Muzeon en Zaozhuang-Universitato, ili povas loĝi en la kampara loĝejo en la parko por tendumi, studi, esplori, eĉ vojaĝi. Do, mi pensas, ke la parko fariĝos pli kaj pli bela.\n\nAM: Ĉu vi volas aldoni ion?\n\nSM: Mi esperas, ke ĉiuj esperantistoj povas veni al nia muzeo, al nia parko kaj al nia kompanio. Tio estas fakta afero. Esperanto ne estas nur ideo, sed devas esti efektiva afero. Ĉiuj devas praktiki per faktoj nian ideon. Do, nia lingvo estos prospera.\n\nAM: Mi kore dankas.", "author": null, "categories": []}
{"url": "https://esperanto.cri.cn/2023/07/17/ARTITfyvmjMayAnfHhxkqBBP230714", "title": "Orientlingvaj skribaĵoj en la verkoj de toskanaj renesancaj artistoj", "published": "2023-07-16T20:52:00", "content_text": "Itala renesanco donis al ni plurajn ekzemplojn de artaĵoj dekoraciitaj per orientlingvaj skribaĵoj. Multaj troveblas en la verkoj de artistoj de la centra regiono Toskanio kaj en ĝi ĉefe de Florenco kaj Sieno, ambaǔ tiam gravaj centroj de orientaj studoj pro siaj trafikoj laǔ la Silka Vojo. La plej fama ekzemplo estas verŝajne la bronza pordego de la baziliko de Sankta Petro en Romo, skulptita inter 1433 kaj 1445 fare de la florenca arkitekto Antonio Averlino, plej bone konata per sia humanisma nomo Filarete (1400-1469). Ĝi enhavas skribaĵojn en la araba, armena, hebrea, persa kaj eble eĉ en la etiopa, krom en la greka kaj latina. De unu flanko, tio reflektas la vigle malferman medion de Florenco, en kiu poste filozofo Pico della Mirandola (1463-294) profunde pripensos la hebrean kabalon kaj lernos orientajn lingvojn por klopodi paceme unuigi judismon, islamismon kaj kristanismon. Filarete mem, post la falo de Konstantinopolo en 1453, laboris por ĝia konkeranto, la otomana sultano Mehmedo la 2-a, pri la konstruado de lia palaco Topkapi. De la alia flanko, tiuj orientaj skribaĵoj sur la pordego de la ĉefa baziliko de Romo povas esti legataj kiel deziro aneksi la delonge sendependajn Orientajn Kristanajn Ekleziojn sub papan kontrolon. Sed, kiel montras Christiane Esche-Ramshorn en sia libro ORIENT-OKCIDENTAJ ARTAJ INTERŜANĜOJ INTER ROMO, ARMENIO KAJ LA SILKA VOJO (East-West Artistic Transfer through Rome, Armenia and the Silk Road, 2021), la ekzisto de tiuj orientaj literoj estas komprenebla nur en la kunteksto de la vigla trafiko de luksaj varoj, arto kaj konoj, kiu iris de Ĉinio tra Mez-Oriento al italaj urboj.\n\n1) Meze: Pico della Mirandola fare de Cosimo Rosselli\n\n \n\n2) “Madonna Rucellai” de Duccio di Buoninsegna\n\nTiu influo de la Silka Vojo evidentas jam en la unua konata toskana artaĵo, kiu montras orientlingvajn skribaĵojn, la tiel dirita MADONNA RUCELLAI, pentrita  de Duccio  di Buoninsegna (ĉirkaǔ 1255-1318) de Sieno en 1285 por kapelo Bardi de baziliko Santa Maria Novella en Florenco. Ĝi estas nun konservata en la muzeo Uffizi de la sama urbo. Temas pri tiel dirita “majesto”, ĝenro de kristana pentraĵo kun la virgulino Maria sidanta surtrone, la infano Jesuo sur ŝia sino kaj pli malgrandaj anĝeloj ĉirkaǔ ili. Pseudo-arabaj skribaĵoj aperas en la aǔreoloj, vestoj kaj bordoj de la kurteno, kiujn la unua majstro de la siena skolo pentris per elegantaj lineoj kaj delikataj koloroj sur ora fono. Dudek jarojn poste, en 1316, Duccio denove inkludis similajn orientajn skribaĵojn en sian pentrajon de surtrona Madono kun Infano por la katedralo de San Cerbone de Massa Marittima, en provinco Grosseto de Toskanio. En ambaǔ kazoj, la fona kurteno estas luksa ora teksaĵo dekoraciita per motivo de krucoj kaj steloj, kiuj jam oftis de la komenco de la antaǔa jarcento en la iluminaĵoj de Kilikio, en la komerce tre aktiva okcidenta parto de la Silka Vojo.  \n\n3) “Majesto” de Massa Marittima de Duccio di Buoninsegna\n\n4) Iluminacio de Toros Roslin\n\nEsche-Ramshorn komentas, ke eble por la normalaj vizitantoj de tiuj preĝejoj, la skribaĵoj estis nur ornamaĵoj, same kiel la bildoj de elegantaj silkaĵoj kaj koloraj teksaĵoj, kiuj beligis la religiajn pentraĵojn. Sed por la dominikanaj aǔ franciskanaj monaĥoj, kies misiistoj kutimis kopii la skribaĵojn de la Orientaj Kristanaj Eklezioj por lerni la lokajn lingvojn, ili havis specialan signifon. Dominikanaj misiistoj havis monaĥejojn en la plej gravaj komercaj centroj de la Okcidenta Silka Vojo, en Armenio kaj Kilikio, tra kiuj pasis granda parto de la trafiko de luksaj silkaĵoj de Ĉinio al Eǔropo. Italoj el Venecio kaj Ĝenovo estis la plej granda grupo da eǔropaj loĝantoj en la Mongola Imperio, kies vasala ŝtato Kilikio estis, sed ankaǔ toskanoj de Florenco, Pizo kaj Sieno tre aktivis. En 1300 florenca ambasadoro de la mongola ĥano vizitis la papon en Romo kun 100 mongoloj vestitaj en mirindaj silkaj vestoj. Ilia politika ambasado estis samtempe granda reklamo por la luksaj teksaĵoj pli kaj pli furorantaj en la eǔropaj merkatoj. Familio Bardi, kiu konstruigis la kapelon kun la arabaj skribaĵoj de Duccio en la dominikana baziliko Santa Maria Novella, estis povaj florencaj bankistoj tre aktivaj en tiu komerco. Ilia altranga dungito Francesco Balducci Pergolotti verkis PRATICA DELLA MERCATURA (Komerca praktiko, ĉirkaǔ 1335), la plej gravan libron pri la trafikoj de Italio al Mongola Tabrizo tra la portoj de Kilikio dum la mezepoko kaj la renesanco. Tiuj rilatoj naskigis grandan itereson pri la orientaj lingvoj en tuta Eǔropo. La unuaj instruistoj de orientaj lingvoj en universitatoj kiel la itala Bolonjo, sed ankaǔ en Parizo kaj Salamanca, estis judaj kaj armenaj membroj de tradicie komercaj familioj alkutimiĝintaj al la vivo en socioj kun pluraj etnoj, religioj kaj lingvoj. Kaj estas konate, ke kelkaj italoj eĉ rekte sendis siajn filojn al la mongolaj kortegoj  por lingvolernado.  \n\n5) “Anunciacio” de Beato Angelico\n\n6) “Majesto” de Beato Angelico\n\nMisiistaj raportoj pri la mirindaj koloroj, tapiŝoj kaj vestoj de la Silka Vojo certe alvenis al pentristo Beato Angelico (ĉirkaǔ 1387-1455), kiu estis dominikana monaĥo en Fiesole ĉe Florenco. Pro sia unua laboro kiel iluministo, li verŝajne ankaǔ konis la verkojn de Toros Roslin de Kilikio (ĉ. 1210-1270) kaj silkaj vestoj je delikate vivaj koloroj simile ornamas la elegantajn anĝelojn de liaj Majestoj kaj Anunciacioj. Sed la influo de la Silka Vojo kaj de la ekonomia revolucio, kiun ĝi kuntrenis en Italio, videblas ankaǔ ekster religiaj pentraĵoj. Unu el la dancantaj knabinoj en la fronto de la alegoria fresko LA BONA REGADO (1338-39) de Ambrogio Lorenzetti (1290-1348) en la Publika Palaco de Sieno suhavas vestaĵon kovritan per geometria motivo de etaj trapezoj, kiu jam videblis en antaǔaj armenaj iluminacioj.  En la okuloj de la tiamaj spektantoj, la Silka Voja komerco estis, do, grava parto de la ekonomia strukturo de bone regata urbo, vigla en siaj aktivaĵoj kaj metioj kiel bele ordigita en sia ĝenerala aspekto. La orientlingvaj skribaĵoj en la verkoj de toskanaj artistoj koncize montras al ni tiun sintenon.\n\n7) Dancantaj knabinoj el “La bona regado” de Ambrogio Lorenzetti", "author": null, "categories": []}
{"url": "https://esperanto.cri.cn/2023/11/24/ARTIAJuDCM8wKHl2VA5LuzrP231124", "title": "Retrokalkulo al la festo de la Esperanto-Muzeo", "published": "2023-11-24T02:51:00", "content_text": "Kiel niaj legantoj bone scias, jam de la komenco de oktobro 2023 la Esperanto-Muzeo de Zaozhuang-Universitato, kiu troviĝas en la samnoma urbo de Shandong-provinco, komencis festi sian dekjariĝon per multaj retaj, hibridaj kaj ĉeestaj eventoj, krom per viglaj eldonaj agadoj. Jam ekis la retrokalkulo al la plej grava parto de tiu du-monata celebrado, kiu kulminos la naǔan kaj dekan de decembro. Temas pri dutaga  festo en la malnova kampuso de la universitato, kie ankoraǔ troviĝas la muzeo, atendante sian finan translokiĝon al la nun konstruata granda biblioteko en la nova kampuso. La honora gasto estos la prezidanto de Universala Esperanto-Asocio (UEA), Duncan Charters, kiu anoncis kun sia edzino sian preskaǔ certan alvenon. \n\nS-ro Semio gvidas gastojn en la Esperanto-Muzeo\n\nKrom gvidi la celebran kunvenon kune kun universitataj kaj lokaj aǔtoritatoj, li interalie volus instrui al la gestudentoj de la Fremdlingva Departemento lecionon en la angla pri interkultura komunikado, kiu povus certe iĝi grava varbada ŝanco por Esperanto kaj ĝiaj idealoj. Ni atendas grandan partoprenon el la plej diversaj partoj de la lando, inkluzive de gvidantoj de Ĉina Esperanto-Ligo kaj ĵurnalistoj de Ĉina Komunikila Grupo, sed ankaǔ el eksterlando. Sin anoncis, ekzemple, la hispan-svisa Maximiliano Garcia, kiu kun Wei Ningna certe donos grandan spacon al la evento en la naǔa epizodo de la nehaltigebla “Homa Ĉeno” de Internacia Ligo de Esperanto-Instruistoj (ILEI). Jam komencis alveni gratul-mesaĝoj fare de pluraj gravuloj, inter kiuj la tute unuaj estis tiuj de Mark Fettes, iama prezidanto de UEA, kaj de Mirejo, iama prezidantino de ILEI. Ni kaptas kompreneble la ŝancon inviti nian publikon sendi pli da gratulmesaĝoj, kiuj ne nur sentigos la gravecon de la evento kaj de nia lingvo al la universitataj aǔtoritatoj, sed ankaǔ certe faciligos la malfermon de nova unuajara klaso por ĝia kvarjara Esperanto-fako en la akademia jaro 2024-25.\n\nStudentino Aŭroro dum preleg-konkurso\n\nPrezentado de mia filmo SAĜA STELETO\n\nMi jam priskribis kelkajn el la agadoj, kiuj sinsekvis de la komenco de Oktobro sub la sperta reĝisorado de S-ro Semio (Sun Mingxiao) por pretigi fertilan grundon por tiu ĉi celebra pinto. Al la serio de retaj prelegoj, inaǔgurita de S-ro Semio mem per prezentado de la historio de la Esperanto-Muzeo, lastatempe aldoniĝis la mia pri mia libro pri lernofaciliga Esperanto, kiu havos ankaǔ korean tradukon dank’al kunlaboro kun Korea Esperanto-Asocio. Sekvis la interesa kontribuo de nia kolego Satō Ryūsuke, kiu parolis el la sidejo de Japana Esperanto-Instituto en Tokio pri la historio de la japana Esperanto-movado kaj ĝiaj imitindaj nuntempaj agadoj. Inter ili brilas la aktiva subteno al la profesia produktado de bildstrioj, animacioj aǔ videoludoj, kiuj volas uzi la internacian lingvon. Ĝi precipe sekvas la scienc-fikcian tradicion inaǔguritan per la Esperant-lingva animacia adaptado en 1985 de la fabelo NOKTO DE LA GALAKSIA FERVOJO (Ginga Tetsudō no yoru, 1933), origine verkita japane de la samideana aŭtoro Miayazawa Kenji (1896-1933).\n\nMia filmeto LA LUMO DE LA ESTONTO\n\nMia hibrida prelego pri miaj filmoj en Esperanto al ĉeesta publiko de 150 studentoj de la Fremdlingva Departemento, havis du gravajn konsekvencojn. De unu flanko, kelkaj studentoj interesiĝis pri Esperanto, salutas min en Esperanto surstrate aǔ en la koridoroj kaj demandis pri la lingvo al siaj aliaj instruistoj. Inter ili, ses junulinoj speciale petis min instrui al ili Esperanton en libervola klaso, kiu nun regule renkontiĝas por lerni laǔ la lumbildoj de Anna Löwenstein, iom redaktitaj kun figuroj pli rekoneblaj de nuntempaj ĉinaj studentoj, kiel ekzemple Bruce Lee/Li Xiaolong anstataǔ Leonardo di Caprio. De la alia flanko, ankaǔ la studentoj de la Esperanto-fako mem, nun en la unua semestro de sia dua jaro, petis min uzi multe pli da vidaj materialoj dum la lecionoj. Ni, do, kune spektis kaj diskutis LA LUMO DE LA ESTONTO, la filmeton kun geaktoroj de Parmo en Italio, Ruando kaj Tanzanio, kiun mi pretigis en somero 2023 por la Bona Filmfestivalo de Esperanto USA. Kaj ni estas nun ĉiu-foje spektantaj parton de la fama video-kurso GERDA MALAPERIS, kiu treege bone kaptas la imagkapablon de la studentoj,\n\nTre grava por instruado estas ankaŭ la fakto, ke la eldonaj iniciatoj por la dekjariĝo de la Esperanto-muzeo inkluzivas ne nur katalogon de la plej gravaj enhavoj aŭ kolekton de eseoj por la tutlanda konkurso “La Esperanto-Muzeo en mia koro”, sed ankaŭ projekton de poŝvortaro ĉina-Esperanta. Fakte, niaj studentoj povos ĝin kunporti ĉiam kun si por ne devi dependi tro multe de aǔtomataj tradukiloj, kiuj bedaŭrinde prezentas al ili multe da nekonataj vortoj (ofte laŭ la modelo de la angla) kaj ne puŝas ilin aktive uzi tion, kion ili jam konas, en sencoplenaj kombinaĵoj kaj solvoj. Temos, do, pri gravega helpo por pretigi ilin por la trilingvaj preleg-konkursoj (en la angla, japana kaj Esperanto) regule organizataj de la studentaro, sed ankaŭ por igi pli fruktodona ilian korespondadon kun aliaj universitataj studentoj kaj samideanoj el Italio, Japanio, Koreio kaj Rusio, kiu ĵus komenciĝis kun jam bonaj rezultoj. Certe, do, la celebrado por la dekjariĝo de la Esperanto-Muzeo de Zaozhuang povos porti ne nur grandan kontribuon al la radikiĝo de Esperanto en la Universitato mem, sed ankaŭ al la konstruado de daŭraj amik-rilatoj kun esperantistoj en tuta mondo.", "author": null, "categories": []}
{"url": "https://esperanto.cri.cn/2023/12/04/ARTIMjQY0ddhJBmgJVbajisy231204", "title": "Ludi por internacia amikeco ĉe Zaozhuang-Universitato", "published": "2023-12-04T01:45:00", "content_text": "Internacia teamo por disŝiri glumarkojn\n\nEn Zaozhuang-Universitato en Shandong-provinco fervoras preparado por la dekjariĝa festo de la Esperanto-Muzeo, kiu okazos la 10-an de Decembro 2023. Jam konfirmis sian ĉeeston la prezidanto de Universala Esperanto-Asocio, Duncan Charters, same kiel 100 gastoj el ĉiuj partoj de Ĉinio kaj eĉ el eksterlando. La plenplena programo komenciĝos matene per ceremonio en la muzeo mem kaj pludaǔros posttagmeze  per komuna vizito al la Esperanta-Arbaro. Partoprenos ankaǔ la nunaj gestudentoj de la Esperanto-fako, kune kun kelkaj el siaj jam diplomiĝintaj antaǔuloj. Krome, lundon matene Duncan Charters prelegos pri Interkultura kompetento al la gestudentoj de la Fremdlingva Departemento en la nova kampuso, antaǔ ol pluveturi trajne al Ŝangĥajo. Tiuj plurlokaj eventoj certe donos grandan videblecon al Esperanto ne nur ene de la universitato, sed ankaǔ tra la loka loĝantaro.\n\nSabaton, la 25-an de Novembro, mi havis tamen la ŝancon partopreni en alia agado por helpi internacian amikecon kaj interkulturan komunikadon ĉe Zaozhuang-Universitato. Fakte, ĉiuj eksterlandaj instruistoj nun fizike en la universitato (el Britio, Italio kaj Serbio) estis invititaj partopreni en la unua komuna sporta evento por fremdaj kaj ĉinaj gestudentoj en la nova kampuso. La multaj ludoj inkluzivis triopan kuradon per kune legitaj piedoj aǔ grupan ŝnurtiradon. Oni devis rapide sidiĝi sur ĉiam malmultiĝantajn seĝojn kiam la muziko abrupte haltis, kapti per felisa reflekso la falantan bastonon de la najbaro aǔ disŝiri per vulpa ruzo la glumarkojn sur la dorsoj de la rivala teamo. La teamoj estis miksitaj kaj ĉiam ŝanĝantaj por helpi al kiel eble plej vasta interkonatiĝo.\n\nOrganizis la amuzan posttagmezon la Departemento de Internacia Interŝanĝo, kun duobla celo. La unua estis zorgi pri la sano kaj feliĉo de la fremdaj gestudentoj. Ili nun estas 39 el 12 landoj (Bangladeŝo, Burkino, Etiopio, Jemeno, Kiribato, Madagaskaro, Nepalo, Pakistano, Rusio, Sud-Koreio, Sud-Sudano  kaj Ukrainio), sed baldaǔ ili denove atingos antaŭpandemiajn nivelojn. Kaj same fizike alvenos pli da eksterlandaj instruistoj. Fakte, eĉ se Zaozhuang ne estas urbego kun abundaj distroj kiel Pekino aǔ Ŝangĥajo, ĝi estas pli trankvila kaj malmultekosta, kun la avantaĝoj de baze laǔnorma prononco kaj konvena transporto. Do, ĝi precipe allogas gejunulojn, kiuj volas mallonge lerni la ĉinan aǔ diplomiĝi pri civila, submara aǔ maŝina inĝenierio. Sed kompreneble gejunuloj ankaǔ ŝatas amuziĝi kun samaĝuloj, krom diligente lerni.\n\nStudentino Pura kun la libro de Zhuangzi\n\nLa dua celo de la mojosa kunludado estis kuraĝigi ĉinajn gestudentojn malstreĉe alparoli siajn fremdajn samaĝulojn por amikiĝi. La iom sparta sistemo de Zaozhuang multe substrekas fizikan ekzercadon. Ĉiuj gestudentoj de la unua jaro devas grupe kuri antaǔ la individua studado de la sepa matene kaj dum la unuaj du jaroj ĉiuj devige frekventas sportajn lecionojn, povante elekti inter tabloteniso, korbopilko, flugpilko, volano kaj okcidenta danco. Pro tio la ĉinaj gestudentoj jam tute kutimas praktike fari ion kune kaj komuniki pere de sporto. Por kelkaj tio iĝas vera pasio, kiel por mia studentino de Esperanto Filiko, kapitano de la ina korbopilka teamo. Sed preskaǔ neniu havis la ŝancon ludi kun eksterlandanoj, kiuj estas relative malmultaj en Shandong kompare kun aliaj provincoj. Do, la gvidantoj de la Departemento de Internacia Interŝanĝo proponis tiun komunan sportan agadon esperante, ke dank’ al ĝi la gestudentoj povos interesiĝi pli multe pri aliaj kulturoj kaj ne plu timi studi eksterlande en la estonto.\n\nMalfermis la eventon la eleganta profesorino Chu Fumin (褚夫敏), kiu estras la departementon, multe simpatias pri Esperanto kaj ĉiam salutas min en la internacia lingvo. Mi kaptis la okazon peti ŝian permeson fari kelkajn videojn por la “Homa Ĉeno” de Internacia Ligo de Esperantistaj Instruistoj (ILEI), kompreneble se la gestudentoj konsentis. Profesorino Chu varme subtenis ĝian signifon de edukado, paco kaj amikeco trans limoj kaj mem afable akceptis aperi en ĝi, transdonante al internacia grupo de studentoj la ĉinan tradukon de AL LA LUMTURO (To the Lighthouse) de la angla verkistino Virginia Woolf.  Studentino Pura de mia nova libervola klaso de Esperanto elektis male transdoni al alilandaj geamikoj la Esperantan tradukon de la verkoj de la taoisma filozofo Zhuangzi (ĉirkaǔ 369-285 a.K.) fare de la elstara japana samideano Sasaki Teruhiro. La libro estas parto de serio pri ĉinaj filozofoj eldonita zorge de la Esperanto-Muzeo de Zaozhuang-Universitato. En ĉiu kazo, la “Homa Ĉeno” funkciis iom kiel glaci-rompigilo, por enkonduki ion pri Esperanto kaj igi gejunulojn iom scivolemaj pri ĝi kaj la muzeo en la malnova kampuso. Multaj gestudentoj bedaŭrinde ankoraǔ ne havis la eblecon viziti ĝin. Finfine nur dum tiu posttagmezo de sporta agado 51 novaj homoj aldoniĝis al la naǔa epizodo de la “Homa Ĉeno”, kiun Maximiliano Garcia finmuntos post la ceremonio de la Esperanto-Muzeo kaj kiu iĝos verŝajne tre longa. Tiamaniere mi esperas, ke la konscio pri Esperanto estos ĉiam pozitive ligata por multaj el ili al belaj memoroj de internacia amika kunludado kun aliaj gejunuloj.\n\nVoluntulinoj kun poŝtkartoj de Eo-Kongreso en Zaozhuang", "author": null, "categories": []}
