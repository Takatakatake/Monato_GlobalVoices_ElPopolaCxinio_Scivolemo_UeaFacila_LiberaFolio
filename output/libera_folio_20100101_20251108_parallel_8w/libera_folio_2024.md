---
source: "Libera Folio (liberafolio.org)"
generated_at: "2025-11-08T15:40:30.163161+00:00"
generator: "retradio_lib.py"
time_range: "2024-01-01 – 2024-12-31"
---


# Grégoire Maertens 100-jara

**Published:** 2024-01-01

**URL:** https://www.liberafolio.org/2024/01/01/gregoire-maertens-100-jara/

**Categories:** movado

La 1-an de januaro 2024 centjariĝas Grégoire Maertens, kiu estis prezidanto de UEA dum la 1980-aj jaroj. Li iĝis esperantisto en la aĝo de 16 jaroj kaj dum la nazia okupacio de Belgio spite la riskojn ekaktivis en loka Esperanto-grupo.

La 1-an de januaro 2024 atingas la respektindan aĝon de 100 jaroj Grégoire Maertens, multjara estrarano kaj prezidanto de UEA, honora membro de la asocio ekde 1993.

En intervjuo aperinta en la revuo Esperanto okaze de lia 80-jariĝo en januaro 2004 li rakontas, kiel li eklernis Esperanton en Bruĝo en Belgio dum la nazia okupacio:

– Stranga koincido, la eklerno de nia lingvo okazis pro la milito en 1940, kiam la lernantoj en mezgrada lernejo konstatis ke ne plu ekzistas multaj ebloj por amuziĝo. Amiko Debaets sekvis kurson ekde la komenco de septembro. Do mi sekvis kun li kurson de Flandra Ligo Esperantista, grupo Paco kaj Justeco.

Post nur kelkaj monatoj li eniris la grupan estraron kiel “propagandisto”. Poste, en 1960, li estis vicprezidanto de la Loka Kongresa Komitato de la Universala Kongreso. Samjare li iĝis komitatano de UEA, posteno kiun li konservis ĝis sia 80-jariĝo en 2004.

Li estis estrarano de UEA ekde 1972 ĝis 1992, kaj dum tiuj jaroj prezidanto de 1980 ĝis 1986. Dum lia prezidado estis plivastigita la domo de la Centra Oficejo en Roterdamo, kreskis la membraro kaj stabiliĝis la financoj de la asocio.

Li aktivis ankaŭ en Eŭropa Esperanto-Unio, Flandra Esperanto-Ligo kaj aliaj esperantistaj organizaĵoj. De 1972 ĝis 2015 li prezidis Institucion Hodler ’68, fonditan por finance subteni UEA kaj aliajn movadajn iniciatojn. Ekde 2013 li estas ĝia honora prezidanto.

Profesie li preskaŭ la tutan vivon laboris en la ministerio de financoj de Belgio. En 1948 li edziĝis al Germaine Virginie Mallet (1923–2020), kun kiu li ekhavis kvin filojn. Inter liaj 20 genepoj estas la aktiva esperantisto Rakoen Maertens.

La historiisto Ulrich Lins memoras, ke li tute hazarde konatiĝis kun Grégoire Maertens jam en gimnazia aĝo:

– La impona datreveno de Grégoire Maertens instigas min rememori foran pasintecon. Estis en septembro 1959. Mi, 16-jara gimnaziano, partoprenis ekskurson de mia klaso al Flandrio, dum kiu niaj instruistoj multe penis entuziasmigi nin pri la monde famegaj flandraj pentristoj. En Bruĝo foje ni havis promenan paŭzon inter la vizitoj de muzeoj kaj vidindaĵoj, kaj tiam subite alparolis min du sinjoroj Esperante. Ili rimarkis mian verdan stelon.

– Ni iom babilis, almenaŭ tiom, ke fiksiĝis en mia memoro iliaj nomoj: Fernand Roose (mortis 2012) kaj Grégoire Maertens. Por mi bela travivaĵo, ĉar mi estis “novbakita” (eklernis Esperanton nur unu kaj duonan jaron antaŭe) kaj sentis min kuraĝigita.

Tiu estis lia unua vojaĝo eksterlanden, kaj Esperanto tuj utilis. Sekvis multaj vojaĝoj; Esperanto multokaze utilis, sed kutime ne necesis dependi de hazardo, li rakontas.

– Mi ofte revidis Grégoire Maertens en Universalaj Kongresoj. Tie kaj dum miaj oftaj vizitoj al Roterdamo mi povis admiri lian profundan komprenon pri financaj aferoj, ekzemple kiam de 1989 ĝis 1995 mi estis estrarano de UEA. Jam frue, preparante la libron La danĝera lingvo, mi eksciis, ke Maertens dum la milito ekaktivis en la kontraŭleĝa agado de la Bruĝa Esperanto-grupo. Tiu portis nomon provokan por la naziaj okupaciantoj: Paco kaj Justeco .


---

# Mia Vivo iĝas komuna vivo

**Published:** 2024-01-05

**URL:** https://www.liberafolio.org/2024/01/05/mia-vivo-igas-komuna-vivo/

**Categories:** interreto

Antaŭ pli ol tri jaroj Johannes Genberg lanĉis la esperantistan socian retejon Mia Vivo . La retejo nun havas preskaŭ du mil membrojn, tamen nur parteto aktivas. Nun li decidis transdoni la prizorgadon kaj evoluigon de la retejo al fondata asocio. Ni petis lin klarigi, kial.

Libera Folio: De kiam ekzistas Mia Vivo , kaj kiel ĝi evoluis dum tiu tempo?

Johannes Genberg: – La longa versio estas, ke Mia Vivo ekzistas, kiel ideo, ekde la fruaj monatoj de 2018, kiam mi ekpensis krei socian retejon en Esperanto. Tiam, mi estis nova esperantisto, kaj parolis la lingvon eĉ pli aĉe ol nun. Sed tio ne haltigis min. Post monatoj da laborado kaj tradukado mi povis malfermi la socian retejon Nubo , je la 26-a de decembro 2018. Tamen, la malfermkoda programo, kiun mi elektis uzi, ne funkciis bone, estis malrapida kaj oni bezonis ensaluti por uzi la retejon. Pli grave ol tiuj problemoj, mi iom post iom ekkomprenis ke la programo ne estas sekura. La programistoj, ĉar ili ĉiuj estis volontuloj, ne volis peni por sekurigi la programon aŭ solvi la problemojn. Ili preferis krei pli kaj pli da novaj funkcioj, kiuj ĉiuj estis nur duone funkciaj. Por ili, programado estis amuziĝo. Io, kion oni faras en sia libertempo. Kvankam la programo estis tre multekosta.

– En majo 2020, mi koncedis ke Nubo estas malsukceso. Sed mi ne tute pretis rezigni. Mi decidis reprovi, per alia programo. Mi trovis PeepSo , kiu estas profesie farita programo kun tre bona subtenado. Denove, mi devis peni fari la retejon kaj traduki ĉion al Esperanto, kio postulis monatojn da laborado. Fine, je la 27-a de oktobro 2020, mi oficiale malfermis Mia Vivo , kaj la pli afablaj reagoj pri ĝi donis al mi la esperon ke ĉi tiam mi povis fari ion sufiĉe utilan por Esperantujo.

– La evoluo dum la jaroj ne estis tiel drameca. Mi aldonis kelkajn novajn funkciojn kaj forigis aliajn. La ideo estas, ke la retejo estu bona kiel socia retejo, kaj nenio pli. Tial mi ne volas aldoni tro da funkcioj, nek ŝanĝi la bazan “animon” de la retejo.

– La plej granda ŝanĝiĝo estas la aktiveco en Mia Vivo . Kompare kun la fruaj monatoj, la vizitantoj al la retejo preskaŭ duobliĝis, sed la nombro da afiŝoj kaj komentoj ene duoniĝis. Mi kredas ke pli da homoj vizitas la retejon por legi la publikajn enhavojn, sed ne ensalutas por interagi kun ili. Tio estas normala evoluo por ĉiu socia retejo. Multaj homoj kreas konton por provi tute novan retejon, kaj poste elektas ke ĝi ne estas por ili. Tiuj homoj ofte skribas “Saluton! Mi estas nova ĉi tie”, kaj poste neniam plu ensalutas. Rigardu nur Threads , kiu perdis 80% de la interagoj en la unua monato.

– Jes, la aktiveco en Mia Vivo malaltiĝis, sed ĝi estas nun stabila, kaj multaj el la plej aktivaj membroj estas aktivaj dum jam pluraj jaroj. Do, mi opinias ke Mia Vivo estas almenaŭ malgranda sukceso.

Je kio vi esperis, kiam vi fondis la retejon?

– Mi esperis ke Mia Vivo iam fariĝos grava loko por Esperantistoj, inter la aliaj jam konataj: UK, Pasporta Servo, Telegramo kaj tiel plu.  Nu, tio ankoraŭ ne okazis. Sed mi bone scias ke ĉi tiaj entreprenoj bezonas multe da tempo kaj pacienco por frukti. Tamen, unu afero certe rezultis dum la pli ol tri jaroj, dum kiuj la retejo ekzistas: homoj ankoraŭ uzas Mia Vivo, malgraŭ tio, ke tiom multe da similaj retejoj normale silentiĝas ene de kelkaj jaroj. Mi ofte devas memorigi min ke tio montras valoron.

Kiom da uzantoj estas nun en Mia Vivo? Kiom aktivaj ili estas?

– Ĝuste nun estas ĉirkaŭ 1880 membroj. El ili 10% ensalutas fojfoje kaj 1% estas aktivaj. Tio estas ene de la normo de ĉiuj socialaj retejoj. Antaŭ jaroj, 20 novaj afiŝoj ĉiutage estis normala kvanto, kaj nun estas 10. Sed tiu nombro estas misgvida. Dum la jaroj, mi penis afiŝi pri interesaj aferoj al la retejo, por doni al la membroj kialon por viziti. Sed povas esti, ke fari tion ne estis bona ideo. Unue, interesaj por kiu? Mi mem, kompreneble, ĉar mi ne scias kion aliuloj volas legi aŭ vidi. Kaj la kvanto de miaj propraj afiŝoj eble donis la impreson, ke estas nur mi, kiu aktivas en la retejo. Mi ne havas datumojn, sed dum la lastaj monatoj, kiam mi ne povis esti aktiva, mi kredas ke la kvanto de aliulaj afiŝoj kreskis. Pri tio, mi devas esplori.

Vi nun decidis transdoni la retejon al nova asocio, kial?

– Tiu ideo ekzistis ekde la komenco. Mi tamen havas malbonajn spertojn pri divido de respondeco kun aliaj homoj. Ofte, homoj laŭdas projekton kaj energie petas esti parto de ĝi, sed ne longe post teamaniĝo ili silentiĝas kaj malaperas, ne malofte laborinte pri iu grava afero, kiun mi mem do devas fini. Prizorgi projekton ofte estas laborintense kaj postulas multe da tempo, kaj homoj simple ne antaŭvidas tion. Hontante ke ili volas ĉesi, kaj anstataŭ nur honeste diri tion, ili plej ofte preferas forfuĝi por ne devi vidi mian vizaĝon.

– Tial mi ĝis nun ne aktive laboris por realigi la ideon pri asocio, laŭ la principo “faru la aferon mem” – se mi ne laboras por teni la retejon en bona stato, neniu faras. La kialo por la ŝanĝiĝo de mia pensado estas tamen banala. Ekde novembro, mi kaj mia familio fariĝis malsanaj. Unu post unu, kaj unu malsano post alia. Foje mi estis malsana, foje iu aŭ iuj aliaj.

– Mi fakte estas malsana nun. La devo zorgi pri mi mem aŭ pri iu alia malebligis al mi labori por Mia Vivo kiel normale. Mi devis ĉesi aktivi dum longaj tempoj, kaj mi havas maltrankvilan konsciencon pri tio. Plie, mi ankaŭ volas fari aliajn aferojn, ol nur tiel multe labori por Mia Vivo .

Kiel tio funkcios, kaj ĉu jam aperis interesiĝo?

– Mi ne certas. Mi volas, ke la asocio evoluu nature por ebligi fari ĉion eĉ se mi mem tute foriĝus. La ideo estas ke dum 2024 ni laboros por starigi la asocion, skribi statuton kaj elekti estraron. Mi tenas la vetorajton pri ĉiu decido ĝis ĉio estos preta, kaj poste mi fariĝos ordinara membro. Mi tamen ne intencas forlasi Mia Vivo . Mi daŭre laboros por ĝi, nur ne plu sola.

– La asocio jam havas kelkajn membrojn , kaj multaj aliaj esprimis sian aprobon, sed ĉar estas la kristnaska tempo, ankoraŭ ne multe okazis.

Mia Vivo estas unu el pluraj sociaj retejoj, kie aktivas esperantistoj. Kial, laŭ vi, indas ke homoj dediĉu energion ĝuste al Mia Vivo?

– La granda diferenco inter Mia Vivo kaj la aliaj kanaloj estas ke Mia Vivo estas nekomerca kaj malmultekosta servo, kreita por Esperantujo fare de esperantisto. Mi opinias, ke ĉar Esperantujo estas tiel malgranda komunumo, ni devas zorgi pri niaj servoj por garantii ke ili ekzistos ankaŭ en la estonteco. Ke ni ne povas fidi, ke la grandaj firmaoj daŭre ofertos kion ni bezonas.

– Kaj mi sentas tion eĉ pli urĝe post la okazaĵo de Duolingo. En 2023, Duolingo decidis ĉesi proponi Esperantajn kursojn en la franca, la hispana, la portugala kaj la ĉina (kiu ankoraŭ ne estis preta). Kial? Simple ĉar Esperanto ne estas profita, eĉ dum la kursoj estas kreitaj kaj prizorgataj de volontuloj. Kaj ĉar ni fidis ke Duolingo daŭre prizorgos la kursojn, Esperantujo ne penis krei alternativon. Kaj do, tia ne ekzistas. Tial gravas, ke estas loko en la interreto kiun neniu povas forpreni de ni.

– Mia Vivo estas relative malmultekosta afero. La kostoj de la programo, la servilo kaj por la saĝtelefonaj aplikaĵoj kostas entute ĉirkaŭ 500-600 eŭrojn jare. La prizorgadon de la retejo unu homo povas fari. Tio signifas, ke Esperantujo ne devas investi multe da mono aŭ tempo por ĝia pluestado. Kun la nuna jarkotizo de la asocio de 10 eŭroj, ni bezonus nur 60 membrojn por pagi ĉion.

Ĉu eblos estonte, ke la diversaj retejoj, kie aktivas esperantistoj, iel kunlaboru? Ekzemple, ĉu eblus, ke Mia Vivo ekuzu la protokolon ActivityPub, kaj tiel interligiĝu interalie kun esperanto.masto.host ?

– La mallonga respondo estas: jes, certe!

– La longa respondo estas: eble, sed por tio ni devas trovi iun programiston, kiu povas kaj volas doni al ni la tempon por realigi tion. Tio estas multe pli malfacila afero ol homoj pensas, se oni ne pretas pagi salajron. La problemo estas ĉiam ne tio ke bonaj ideoj ne estas bonaj, sed ke problemo, kiu povas aspekti facile solvebla, eble ne estas tia. Oni povas labori nur per la iloj, kiujn oni havas, kaj ĉar Mia Vivo estas bazita je PHP kaj WordPress, la proponitaj funkcioj devas kongrui kun ili. Ankaŭ povas esti, ke iu solvo funkcias, sed tiel malbone kaj tiel malrapide ke ne indas uzi ĝin. Grandaj firmaoj povas solvi tiun problemon per ĵetado de mono al la problemo, sed tian lukson Mia Vivo ne havas.

– Pri ĉiuj proponoj la estonta asocio devos decidi. Ĉiu ajn povos aliĝi kaj doni proponojn, kaj ĉiu ajn povos kontribui per sia sperto por realigi proponojn. Ju pli da kunlaborantoj, des pli probable ke io estas realigebla. Mi mem volas, se eblas, integri Amikumu kun Mia Vivo . Imagu Mia Vivo kun la eblo serĉi proksimajn esperantistojn. Tio certe estus tre utila funkcio!


---

# Ukrainio vekiĝis

**Published:** 2024-01-09

**URL:** https://www.liberafolio.org/2024/01/09/ukrainio-vekigis/

**Categories:** kulturo

”Leginte la libron oni komencas malgaje pensi, kion kunportos la estonteco: Rusio turnis sian tutan ekonomion al plurjara militado, al dispecigo kaj detruado de la ĝene demokratia suda najbaro”. Tion skribas Jouko Lindstedt en recenzo de aktuala verko de Kalle Kniivilä. La recenzo pli frue aperis en Brita Esperantisto .

Kalle Kniivilä: Lando kiu vekiĝis – Rakontoj el Ukrainio. ISBN 9781595694522. Mondial 2023, 169 paĝoj.

Rusio militas kontraŭ Ukrainio diversmaniere jam de la jaro 2014, sed nur kiam ĝi komencis vastan invadon en februaro de 2022, senskrupule atakante ankaŭ civilulojn, la ĝenerala opinio en tre multaj landoj forte reagis kontraŭ tiu evidenta malobservo de la internacia juro.

Tamen ne unuanime – la rusa agreso trovas pravigantojn eĉ inter la esperantistoj. Iuj volas kredi la absurdan rusan propagandon pri ”nazioj” gvidantaj la registaron de Ukrainio. Kaj iuj reagas al ĉiuj mondaj krizoj tendarisme: ili unue rigardas, en kiu flanko Usono estas, kaj poste sen plia pripenso subtenas la kontraŭan flankon, eĉ la rusan imperiismon.

Unu el la kaŭzoj, pro kiuj Ukrainio ne jam en 2014 ricevis vastan internacian simpation kaj subtenon kontraŭ la rusaj atakoj, povas esti ĝia relative malgranda konateco – eksterlande oni ofte kutimis pensi pri ĝi nur kiel ia aldonaĵo de Ruslando. Tamen Ukrainio kaj ĝia ĉefurbo Kijivo estas la loko, kie la orient-slava skriba kaj arta kulturo origine naskiĝis, kaj estis nur poste adoptita de la Moskva Regno.

La ukrainaj kulturo kaj lingvo evoluis poste laŭ siaj propraj vojoj kiel parto de la Pola-Litova Federacio. Eĉ en la cara Ruslando kaj Soveta Unio, Ukrainio sukcesis konservi parton de sia identeco spite drastan subpremadon. Post la falo de Sovetio ĝia interna politiko evoluis malsame ol en Rusio.

La plej nova libro de Kalle Kniivilä, Lando kiu vekiĝis , tial celas raporti ne nur pri la nuna situacio en Ukrainio, sed ankaŭ ”pri tio, kiel kaj kial Ukrainio ne estas Rusio. Kiel okazis, ke en Ukrainio oni havas liberajn elektojn kaj amaskomunikilojn, dum en Rusio la popolo neniam povis forelekti malpopularajn potenculojn”.

Kalle Kniivilä estas finndevena sveda ĵurnalisto, kiu verkis plurajn raportajn librojn pri landoj en la teritorio de la iama Sovetio – Lando kiu vekiĝis estas jam la sesa. Li traskribis siajn verkojn po trifoje: ili ĉiam aperis en versioj sveda, finna kaj Esperanta. La librojn karakterizas la vidpunkto de la ordinaraj homoj, ofte en la formo de multaj intervjuoj.

Pri Ukrainio Kniivilä komencis verki pro hazardo: li ricevis unujaran postenon kiel gazetara ataŝeo de la sveda ambasado en Moskvo, sed ĉar la rusaj aŭtoritatoj baldaŭ forpelis lin (pro diplomatia konflikto, kiu ne rekte rilatis al li persone), Svedio sendis lin daŭrigi la saman laboron en la ukraina ĉefurbo Kijivo. Li revenis hejmen al Svedio antaŭ la rusa invado, sed reveturis al Ukrainio aŭtune de la jaro 2022 por kolekti intervjuojn por la nuna libro, precipe inter internaj militrifuĝintoj de la lando.

La intervjuoj donas interesajn rigardojn al la granda vario da homaj spertoj dum milita tempo. Ofte la rakontoj estas streĉaj kaj kortuŝaj. Kompreneble ĉiam troviĝas ligoj kun pli grandaj okazaĵoj. Ekzemple, unu el la intervjuitoj estas pastro loĝanta en Buĉa, kiu estas konata pro hidaj militkrimoj: pli ol 400 civiluloj estis mortigitaj, multaj torturitaj kaj seksperfortitaj – fare de armeo, kiu propraaserte venis ”liberigi” kaj ”defendi” la loĝantojn.

La teksto moviĝas alterne en tri niveloj: la rakonto pri la raporta vojaĝo de Kniivilä kaj liaj renkontiĝoj kun ukrainoj; la personaj rememoroj de la intervjuitoj pri la okazaĵoj dum la plej ĵusa historio de Ukrainio; kaj la klarigoj de la aŭtoro mem pri politikaj ŝanĝiĝoj en Ukrainio kaj pri pli longa historia perspektivo.

Ĉar la priskriboj de pasintaj okazaĵoj estas kiel eble plej multe ankritaj al individuaj intervjuoj, la ukraina historio estas prezentita iom nesisteme; sed fine de la libro troviĝas bona kronologia tabelo, tiel ke oni povas teni la faktojn legitajn en la libro en bona ordo kaj ripeti por si la lernitaĵojn.

La intervjuoj montras ankaŭ, ke la rusa atako unuecigis la ukrainan popolon. Multaj ruseparolantoj, kiuj antaŭe ne havis tre klaran nacian konscion, nun komencis senti sin unuavice ukrainoj kaj decidis ankaŭ lerni la ukrainan lingvon pli bone. Tio estas natura reago: per kugloj kaj misiloj oni ne konkeras korojn. Kaj tial estas parte Rusio, kiu kontraŭvole ”vekis” Ukrainon.

La profesia etiko de Kniivilä montriĝas senriproĉa: malgraŭ sia forta simpatio al Ukrainio kaj la ukrainoj, li ne idealigas ilin. Ni legas pri la oligarkoj kaj krimaj bandoj, kiuj eniris la politikon dum la unuaj jardekoj de la sendependeco de la lando. Ni legas pri la koruptado de la socio kaj pri la mankanta justica reformo. Pri tio, kiel la politikistoj de iuj ukrainaj urboj post la rusa atako savis sin mem, ne siajn urbanojn. Oni ne bezonas silenti pri tiuj aferoj, ĉar la rajto ne esti perforte atakata ne dependas de ili – kaj, ĉiuokaze, similaj problemoj ja estas multe pli grandaj en la totalisma Rusio.

Eĉ prezidento Zelenskij ne estas idealigita. Multaj aferoj indikas, ke se ne okazus la rusa atako, li montriĝus ne tre kapabla prezidento, kiu ne plenumus siajn antaŭbalotajn promesojn (kiuj ĉiuokaze estis tre neprecizaj) nek estus reelektita. Tamen li ne forkuris kiam la rusa armeo preskaŭ atingis Kijivon, sed trovis personan kuraĝon, komencis gvidi la defendan batalon kaj serĉi subtenon eksterlande. La historio kelkfoje metas homon antaŭ gravaj elektoj.

Kompreneble la devo elekti veras ankaŭ pri la ordinaraj ukrainoj intervjuitaj de Kniivilä: ili devis elekti, ĉu fuĝi, kiam kaj kien, kiel savi siajn proksimulojn, kiel helpi al la siaj kuncivitanoj. Kaj kompreneble tre multaj jam mortis en bataloj. La lasta sceno de la raporta parto de la libro okazas ĉe la freŝa tombo de juna falinta soldato. Lia patrino petas Kniivilä-n skribi la veron, kaj mi kredas, ke li tion faris.

En la pli analizaj partoj de la teksto, Kniivilä prezentas historiajn komparojn. La atako kontraŭ Ukrainio memorigas pri tio, kiel Sovetio, tiam paktinta kun la nazia Germanio, atakis Pollandon kaj poste Finnlandon en 1939 kun la falsa aserto, ke ĝi estas mem minacata. Kiel konate, grandaj partoj de Pollando kaj Finnlando restis post la Dua Mondmilito definitive aneksitaj de Sovetio.

Kniivilä ankaŭ priskribas, kiel Rusio pravigas sian atakon per sia historia tasko savi la mondon de dekadenco, morala degenero kaj malpieco. Pli frua versio de tiu ideo estis la komunisma mondrevolucio proklamita de Sovetio. Ankaŭ pluraj aliaj landoj dum diversaj historiaj periodoj deklaris, ke ili havas specialan taskon donitan de Dio, sed nun estas la rusa ideo, kiu mortigas homojn en ĉi tiu milito.

Laŭ Kniivilä, ”la milito en Ukrainio tute evidente estas milito de ideoj”: la ideo pri la ”rusia mondo” celas detrui la ukrainan ideon ”pri Eŭropo, pri demokratio kaj juroŝtato”. Tiuj, kiuj kredas, ke Rusio nur reagas al la ”disvastiĝemo de NATO”, devas denove legi en ĉi tiu libro, kiel la rusa prezidento Putin efektive pravigas la militon: esence per neo de la ekzistorajto de aparta ukraina popolo kaj per rifuzo de la liberalaj valoroj de la ”okcidento”.

La libro estas verkita en sobra ĵurnalisma stilo, per nelongaj konkretaj frazoj, en preskaŭ senriproĉa lingvaĵo, tiel ke la leganto povas facile koncentriĝi al la enhavo. Pri diversaj urboj kaj aliaj lokoj la aŭtoro uzas formojn bazitajn sur la ukraina lingvo, ne la pli tradiciajn bazitajn sur la rusa (ekzemple Kijivo, Lvivo, Ĥarkivo; nur Ĉernobilo ŝajnas esti escepto). Mi ne dubas, ke tio estus ankaŭ la prefero de la ukrainaj esperantistoj.

Pri la orient-eŭropa regiono kaj regno, kie mezepoke loĝis la orientaj slavoj kaj kies unua centro estis Kijivo, estas uzata la nomo Rusjo, por ne konfuzi ĝin kun la moderna Rusio; respondan distingon faras ankaŭ la slavaj lingvoj mem, kaj lastatempe ĝi estis adoptita en la historia literaturo en pluraj aliaj lingvoj.

Leginte la libron oni komencas malgaje pensi, kion kunportos la estonteco: Rusio turnis sian tutan ekonomion al plurjara militado, al dispecigo kaj detruado de la ĝene demokratia suda najbaro – dum la necesa okcidenta helpo al la defenda batalo de Ukrainio ĉiam dependos de la ŝanĝiĝantaj politikaj situacioj en Usono kaj en la landoj de la Eŭropa Unio.

Oni eble premos Ukrainion, por ke ĝi akceptu teritoriajn perdojn, kvankam neniu povas garantii, ke Rusio post kelkaj jaroj ne revenos kun novaj teritoriaj postuloj – oni nur memoru, ke en 1994 Rusio jam unufoje promesis garantii la teritorian integrecon de Ukrainio, sed poste kraĉis sur tiun paperon.

Ĉiuokaze, Ukrainio kaj la suferantaj ordinaraj ukrainoj, kiujn Kniivilä tiel lerte konigas al ni, estas jam la moralaj venkintoj en la milito, eĉ se tiu finiĝos maljuste kaj la imperiisma Rusio denove sukcesos forrabi parton de unu plia najbaro sia.

Jouko Lindstedt

Origine aperis en La Brita Esperantisto 995 (2023). Republikigo nur kun la permeso de la aŭtoro.

Ukrainoj rakontas pri sia lando kaj la milito ( Libera Folio 2023-08-23)

Lando kiu vekiĝis en la persona retejo de la aŭtoro


---

# Eksigoj kaj demisioj en gvidorganoj de TEJO

**Published:** 2024-01-09

**URL:** https://www.liberafolio.org/2024/01/09/eksigoj-kaj-demisioj-en-gvidorganoj-de-tejo/

**Categories:** TEJO, movado

Estrarano kaj kvar komitatanoj de TEJO perdis siajn postenojn pro neaktivado. Krome unu komitatano anoncis sian demision kaj eĉ kabeon pro seksĝenado. Nova estrarano estis baldaŭ trovita, sed la komitato de TEJO ekdiskutis, ĉu necesus estonte postuli de estraraj kandidatoj almenaŭ bazajn spertojn pri la funkciado de la asocio.

La 10-an de decembro la komitato de TEJO voĉdonis pri la realigplano por la venonta jaro. Kiel kutime, neniu kontraŭis la proponon, sed kelkaj homoj maltrafis la voĉdonadon. Laŭ la reglamento de TEJO, se iu komitatano aŭ estrarano maltrafas tri sinsekvajn voĉdonojn, tiu estas konsiderata kiel demisiinta.

Pro tio, kvar komitatanoj nun perdis sian postenon: Josuo Marso (komitatano B), Matheus Gamito Do Nascimento (komitatano B), Wayne Adrian Federigan (FEJ) kaj Tran Thi Hoan (Ĝojo) (VEJO). Wayne kaj Ĝojo ambaŭ jam estis eksigitaj en 2022, same pro maltrafitaj voĉdonoj.

Sed ankaŭ unu estrarano, Abhinav Varma el Barato, estis eksigita. Ankaŭ li maltrafis tri sinsekvajn voĉdonojn. Ne estis klarigo kial li ne voĉdonis, sed la eks-prezidanto kaj nuna komitatano A, Albert Stalin Garrido,  parolis pri “malfacila sansituacio” de Abhinav. Garrido diris ke temas pri pli granda problemo de aktivuloj kiuj estas elektitaj al la estraro sen sufiĉe da sperto pri la laborado de TEJO:

– Mi ne tute surpriziĝis pri la fakto ke li kiel estrarano ne povis plenumi sian respondecon: li eniris en la Estraron kun nula sperto pri la gvidaj rondoj de TEJO: li neniam antaŭe estis komitatano, nek, laŭ mia scio, aktivis en iu komisiono. (En mia opinio, aktiveco en malpli altaj organoj estas nemalhavebla kondiĉo.)

La prezidanto de TEJO, Tyron Surmon, diris ke la nun eksigita estrano delonge ne estis aktiva:

– Pri Abhi, li ĉeestis 2 kunsidojn komence de septembro, kaj poste neniam ĉeestis ion ajn, ne respondis mesaĝon, aŭ eĉ ne ensalutis Telegramon. Mi poste petis lin formale demisii, ĉar mesaĝo kun la vortoj “mi volas demisii” estus sufiĉa, sed li ne eĉ respondis al tio, kaj pro tio ni devis atendi por 3 sinsekvaj maltrafitaj voĉdonoj.

Surmon atentigis pri la problemoj kiuj okazas kiam estraranoj ne kapablas plenumi siajn taskojn en la estraro:

– Mi bedaŭras la situacion, eĉ pli ĉar mi emfazis al la tiama Elekta Komisiono, ke forte preferindas havi malpli grandan estraron ol estraron kun kelkaj neaktivaj membroj – sed pro la manko de kandidatiĝoj, kaj la emo diri “ho, ni donu ŝancon al ĉiuj”, ni alvenas al la nuna situacio. Kiel mi atentigis dum nia komitatkunsido dum la IJK, estas malfacile flanke de la estraro plendi publike pri la (ne)laboro de aliaj estraranoj, pro tio neniu aŭdis pri la problemo ĝis lia demisio.

La komitato komencis diskuti, ĉu necesas ke kandidatoj por la estraro havu minimuman sperton en TEJO.  Komitatano B Manuela Burghelea sugestis novan regulon, laŭ kiu ĉiu kandidato devas esti komitatano aŭ komisiito antaŭ ol kandidatiĝi por la estraro.

Vicprezidanto Snehaja Venkatesh rimarkigis ke kiam ŝi kandidatiĝis, la komitato tute ne enketis la kandidatojn.

– Mi persone estis tre surprizita ke estis preskaŭ neniu demando el la komitato pri la kandidatoj kaj ĉiuj estis simple elektitaj. Ĉu tio signifas ke la komitato vere konis kaj fidis ĉiujn kandidatojn aŭ ĉu tio signifas ke neniu vere zorgis kiuj estos elektitaj?

Laŭ ŝi estas absurde, ke ordinaraj membroj scias pli pri la funkciado de TEJO ol estrarano de la asocio.

Poste TEJO malfermis alvokon por nova estrarano kaj ricevis du kandidatojn. Ili estis Ikvero Almejdo (Igor Almeida Silva), el Brazilo – estrarano de BEJO, komitatano B kaj redaktoro de Movada Rubriko en Kontakto, kaj Jean de Dieu Kikado de DR Kongo – prezidanto de juna esperantista asocio en la urbo Goma.

La 6-an de januaro Almejdo estis elektita. li ĉefrespondecos pri kongresoj kaj vicrespondecas pri edukado, egaleco, kaj retaj eventoj.

Sed la problemo de malaktivado daŭras, kaj je la 8a de januaro, komitatano A por Brazilo Lucca Lanzi anoncis sian demision kaj kabeon ĉar li spertis “malbonajn aferojn, kiel seksĝenadon kun kelkaj (du) esperantistoj. Bedaŭrinde, tiuj teruraj spertoj ĉiam iras kaj revenas.”

Li ne donis pliajn detalojn aŭ klarigis pri kiu specifa okazaĵo li parolis.

Estis plendoj pri seksĝenado dum IJK 2023, kaj en decembro (kvar monatojn post la okazaĵoj), oni anoncis ke tri homoj estas forbaritaj de TEJO-eventoj dum inter 15 kaj 30 monatoj pro siaj misagoj. Oni ne nomis la homojn nek diris, kion ili faris.

Robert Nielsen


---

# Esperanta Mastodon-servilo blokis giganton

**Published:** 2024-01-16

**URL:** https://www.liberafolio.org/2024/01/16/esperanta-mastodon-servilo-blokis-giganton/

**Categories:** interreto

Esperantistoj kolektiĝas en diversaj retaj forumoj – en komercaj retejoj, kiel Facebook, kaj en tute propraj, kiel Mia Vivo. Alian vojon proponas la esperantlingva Mastodon-servilo, kie esperantistoj povas babili inter si, sed ankaŭ kun la ĉirkaŭa mondo. Tamen ne kun la komerca servo de Meta, Threads.net, kiu jam estas blokita.

Ĵus la administranto de la esperantista socia retejo Mia Vivo anoncis, ke li transdonas la projekton al nova asocio, kiu plu evoluigos ĝin. Mia Vivo estas aparta, nur esperantlingva retejo, kiu ne ligiĝas kun la cetera reto.

Tute alimaniere funkcias la esperantlingva Mastodon-servilo Esperanto.masto.host , pri kiu ni raportis en novembro 2022. Tiam Elon Musk ĵus aĉetis la popularan socian retejon Twitter kaj tuj komencis fari en ĝi ŝanĝojn, kiuj iom post iom igis multajn homojn forlasi la servon. La iama Twitter nun nomiĝas X, kaj ne nur uzantoj, sed ankaŭ vico da gravaj reklamantoj forlasis ĝin pro la bizara konduto de la posedanto.

Precipe en la komenco multaj uzantoj fuĝis al la servo Mastodon, kiu multmaniere estas la malo de la komercaj sociaj retejoj. Mastodon loĝas en granda kvanto da sendependaj, nekomercaj serviloj, kiuj estas financataj per libervolaj donacoj de la uzantoj. Reklamo mankas, kaj neniuj sekretaj algoritmoj decidas, kiujn furorajn afiŝojn la uzantoj vidu en sia fluo – tion ili mem agordas laŭplaĉe.

La serviloj de Mastodon, nomataj ankaŭ “instancoj”, interkomunikas unu kun la aliaj en reto nomata Fediverso – federacia universo. En Fediverso membras ankaŭ aliaj servoj, kiuj komunikas per la sama komuna protokolo, ActivityPub. Inter tiuj estas ankaŭ nova retejo por esperantistaj legemuloj, Libroj.org , pri kiu Libera Folio raportis en aprilo.

Antaŭ unu jaro la esperantlingva Mastodon-servilo havis centon da aktivaj uzantoj, nun duoble pli, rakontas la administranto Philippe Lemaire:

– Ni havas pli malpli 250 aktivajn uzantojn. Ĉi tiu nombro estas sufiĉe stabila, ni vere ne plu havas Musk-efekton. Estas kelkaj novaj uzantoj ĉiusemajne, dum kiam Musk aĉetis Tviteron, ni havis 10 novajn uzantojn ĉiutage.

Libera Folio: Kiel statas la financoj, ĉu estas bezonata subteno de esperantistoj, kaj se jes, kiel oni povas kontribui?

– La financado de la servilo ankoraŭ estas ĉefe el mia poŝo. La kresko de la uzantoj signifis, ke mi devis pliigi nian gastigan planon al 40 eŭroj monate, kaj la malgrandaj kontribuoj, kiujn mi ricevas, estas ĉirkaŭ 5 eŭroj monate. Homoj povas kontribui ĉe Liberapay .

Esperantistoj troviĝas en pluraj diversaj retaj forumoj, krom Mastodon interalie en Mia Vivo , Telegram kaj Facebook. Ĉu vi vidas problemon en tio?

– Mi ne vidas ĉi tion kiel problemo. Mi persone ne interesiĝas pri aliĝo al la komercaj platformoj, sed mi ne vidas Esperanto.masto.host konkuranta kun iu ajn alia platformo. Mi ne klopodas varbi novajn uzantojn, ĉar finfine la utileco de la servilo ne vere estas ligita al kiom da uzantoj estas tie.

Ĉu vi kredas ke estonte per la protokolo ActivityPub eblus iel interkonekti vian servilon kun esperantistoj en aliaj servoj?

– Eble. Mia kompreno estas, ke Mia Vivo ne kongruas kun ActivityPub, kaj ke ĝi postulus sufiĉe multe da laboro por ke ĝi fariĝu kongrua. Sufiĉe strange, ĉar WordPress nun estas, do eble ekzistas iu uzkazo kiel sekvi kaj respondi al blogaj afiŝoj de sia Mastodon-konto. Mi ne certas, ke ekzistas vera bezono tie, sed ni vidos. Finfine, mi sentas, ke kvankam la uzantbazo de Mastodon-serviloj estas sufiĉe malgranda, kompare kun grandaj sociaj retoj, sed vere ne tiom gravas. Grandaj uzantbazoj estas interesaj nur sur la komerca flanko de aferoj, kaj ne vere profitigas la uzantojn.

Multaj uzantoj tamen volas aliĝi ĝuste al grandaj retejoj, kie ili povas trovi multajn el siaj amikoj, kaj interalie tial post la ekdegenero de Twitter rapide iĝis popularaj du novaj sociaj retejoj, kreitaj de grandaj entreprenoj: Bluesky kaj Threads. Bluesky estis origine evoluigita ene de Twitter mem, kaj en ĝia estraro membras la fondinto de Twitter, Jack Dorsey. Threads siavice apartenas al la firmaego Meta, kiu posedas ankaŭ Facebook kaj Instagram.

Evidente estas esperantistoj ankaŭ en Bluesky kaj Threads, sed la esperantlingvaj komunumoj tie ne ŝajnas aparte aktivaj. Serĉo per la vorto “Esperanto” en Threads ĉefe donas anglalingvajn afiŝojn pri tio, ke Esperanto malsukcesis. En Bluesky troveblas iom pli da esperantlingva enhavo, ekzemple la konto Ho Esperanto kun aktualaĵoj de Esperantujo.

Tamen ankaŭ en Bluesky la engaĝiĝo pri esperantlingva enhavo estas malvigla. Dum la konto Ho Esperanto en Mastodon havas 966 sekvantojn, la nombro en Bluesky estas nur 50.

La uzantoj de Mastodon povas interagi kun ĉiuj aliaj serviloj, kiuj uzas la protokolon ActivityPub. En la baldaŭa estonteco tio ŝajne signifos, ke ili povos vidi ankaŭ afiŝojn el Threads, sekvi uzantojn tie kaj komuniki kun ili, ĉar Threads intencas ekuzi la protokolon ActivityPub. Tio estos grandega ŝanĝo por Mastodon kaj la tuta Fediverso, ĉar la uzantoj ĉe la unusola servo Threads estas enorme pli multaj ol la uzantoj de ĉiuj Mastodon-serviloj kune kalkulitaj.

Iuj uzantoj de Mastodon aprobas la perspektivon de interligiĝo kun Threads, ĉar tiel ili povos laŭdezire interrilati kun multe pli da homoj, kaj samtempe resti en siaj sendependaj, nekomercaj kaj senreklamaj retejoj. Ja la baza ideo de Fediverso estas ĝuste, ke uzantoj en diversaj serviloj libere elektu, kun kiuj interrilati.

Aliaj malŝategas la ideon de kontakto kun Threads, ĉar temas pri granda komerca firmaego kiu gajnas monon vendante detalajn personajn informojn de siaj uzantoj, montrante reklamojn elektitajn laŭ tiuj personaj informoj kaj uzante algoritmojn, kiuj montras en la fluo ekscitajn erojn sed kaŝas kritikajn informojn.

La malkonkordo pri la kontakto kun Threads nun estas granda konflikto en Fediverso, kie parto de la serviloj jam decidis fermi ĉiujn pordojn kaj anticipe bloki aliron al Threads, kiun ili opinias minaco al la tuta sistemo. Alia grupo de serviloj preferas atendi kaj vidi kiel la afero evoluas, kaj lasi la uzantojn mem decidi, ĉu ili volas interagi kun Threads aŭ ne.

La plej grandaj Mastodon-serviloj, ekzemple Mastodon.social kun 260 000 aktivaj uzantoj, apartenas al la dua grupo, kiu lasas la uzantojn mem decidi. Multaj malgrandaj serviloj kun pli radikala uzantaro jam blokis aliron al Threads, sed oni taksas ke ili konsistigas eble nur iom pli ol dek procentojn el la uzantaro de Mastodon.

En tiu batalo, la esperantlingva servilo Esperanto.masto.host jam klare elektis sian flankon. La listo de blokitaj serviloj, krom kelkaj konataj ekstremdekstraj retejoj, enhavas ankaŭ la servon Threads. Kiel motivo por la bloko estas indikite simple “Meta/Instagram”.

– Mi decidis frue bloki threads.net, ĉar mi kredas, ke Meta ne estas bona aganto, kaj ke federaciiĝi kun threads.net alportus kelkajn riskojn kaj malmulte da avantaĝoj. La riskoj estus havi pli da moderiga laboro, por malmulte da avantaĝoj, ĉar mi ne atendas multe da Esperanta enhavo ĉe threads.net, klarigas Philippe Lemaire.

Do, esperantistoj kiuj volos interrilati kun konatoj en Threads devos elekti alian Mastodon-servilon.


---

# Esperantujo kiel modelo de demokratio

**Published:** 2024-01-23

**URL:** https://www.liberafolio.org/2024/01/23/esperantujo-kiel-modelo-de-demokratio/

**Categories:** kulturo

La konata hungara esperantista ĵurnalisto Sándor Révész en ĵusa artikolo aperinta en populara hungarlingva periodaĵo rakontis pri siaj unuaj spertoj de demokratia decidofarado, kiujn li ekhavis dum la IJK en Raŭmo 1980. Libera Folio republikigas la ĉefan parton de la teksto kun permeso de la aŭtoro, traduke de István Ertl. Ĉu plu Esperantujo povus funkcii kiel modelo de demokratio?

“Procedure”! – kriis jen unu komitatano, jen alia, petante paroli ekstervice pri procedura demando, svingante la regularon en prelegsalono de lernejo en la finna urbo Raŭmo, en 1980. En tiu lernejo, ja senokupa dum la somero, okazis la kongreso de Tutmonda Esperantista Junulara Organizo, TEJO.

La junulara Esperanto-kongreso estis grandega, longa festo, kun multaj programeroj, debatoj, amuzo, prelegoj, muziko, scienco, amikeco, flirtado kaj petolaĵoj, kies mojose malstreĉaj partoprenantoj dormis en la malplenigitaj klasĉambroj – se ili ja dormis – dise sur matracoj disĵetitaj, en aŭ sen dormsakoj.

La Komitato, tamen, faris seriozan laboron. De tio dependis la kvalito kaj organizado de la internacia komunuma vivo de la esperantista junularo en la sekva jaro. Por mi – tiam je la komenco de mia opozicula vivo – la kunvenoj de la Komitato, kiun ĉiu laŭplaĉe rajtis ĉeesti, montriĝis la plej granda politika sperto de mia vivo, ĝis la reĝimŝanĝo [la politikaj ŝanĝoj en Orienta kaj Meza Eŭropo ĉ. 1989 – Red.] .

Homoj venintaj de oriente renkontis ĉi tie la okcidentan politikan kulturon. Demokratian, malferman, influeblan decidofaradon. Estis mirinda sperto.

La procezo kaj kulturo de demokratia decidfarado, la vigla diskutado regata de proceduraj reguloj estis tiel superforta sperto por tiuj, kiuj neniam antaŭe vidis ion tian, ke la temoj kaj objektoj de la decidoj mem kompare apenaŭ gravis.

La esperanta vorto procedure ne samas kiel la angla substantivo same skribita. Temas pri adverba formo, kiu koncize anoncas, ke la parolonto havas rimarkigon proceduran. Proceduro estas legitima armilo en decidfaraj bataloj en ĉiu parlamenta sistemo kaj ĉiu demokratia organizo kiu funkcias laŭ la modelo de parlamentismo.

La substantiva formo en Esperanto estas proceduro . Tamen, la ekvivalento de la hungara vorto procedúra en la Hungara-Esperanta Vortaro ne estas simple proceduro, sed “tro longa, burokrata proceduro”, vortoj kompreneblaj por klera leganto eĉ sen lingvokono. Antaŭ la kapvorto staras la indiko “pej.”. Ĉar, malsame al aliaj lingvoj, procedúra en la hungara estas pejorativa vorto. Oni volonte uzas ĝin ankaŭ kiel sinonimon de “torturo”.

La bonega germana filmo Das Lehrerzimmer , lastatempe premierinta, kaj premiegita en la Berlina Filmfestivalo, revivigis en mi tiun ĉi memoraĵon de antaŭ pli ol kvardek jaroj.

[Kaj la aŭtoro priskribas kiel en germana lernejo konfliktoj estas regataj laŭ la sama spirito kvardek jarojn poste. Lia konkludo:]

Ne estas forigitaj la duboj pri la ĝusteco kaj oportuneco de la decidoj faritaj, sed duboj eĉ ne ekestis pri la ĝusteco de la kadroj kiujn protektas jurŝtato kaj jura konscio.

Sándor Révész

La hungara originalo, sub la titolo Ĝia moŝto, la proceduro , aperis la 3-an de januaro 2024, en la retejo de HVG, eble la plej bona hungara semajngazeto (22 776 paperaj ekzempleroj; laŭ propra aserto atingas 1,5 milionojn da legantoj rete kaj papere, en lando de 9,7 milionoj da loĝantoj).


---

# Tial TEJO dungas pliajn oficistojn

**Published:** 2024-01-30

**URL:** https://www.liberafolio.org/2024/01/30/tial-tejo-dungas-pliajn-oficistojn/

**Categories:** TEJO

Antaŭ dek jaroj TEJO havis unu plentempan laboranton. Nun ĝi havas sep, kaj planas dungi du pliajn. Ankaŭ la kvanto de individuaj membroj dum la sama periodo kreskis, sed tute ne same multe. La prezidanto de TEJO klarigas, kial la asocio bezonas pliajn laborfortojn kaj kiel oni financos la planatajn dungojn.

Antaŭ kelkaj tagoj TEJO anoncis pri dungo de du novaj oficistoj: ĝenerala direktoro kaj spertulo pri aŭdvidaj projektoj. Ambaŭ postenoj estas plentempaj kaj la laboro devus komenciĝi jam la 4-an de februaro. La salajro laŭ la anonco dependos de la loĝloko de la kandidato, kaj eblos labori distance. Tamen la ĝenerala direktoro devos de tempo al tempo viziti Roterdamon.

TEJO jam nun havas tri plentempajn oficistojn, unu partatempan oficiston kaj tri volontulojn en Roterdamo. La volontuloj estas financataj de Eŭropa Solidareca Korpuso kaj laboras plentempe.

Ni petis la prezidanton de TEJO, Tyron Surmon, klarigi pri kio temas la novaj planoj.

Libera Folio: Kiel TEJO financas la laboron de siaj propraj oficistoj?

Tyron Surmon: – Nia ĉefa enspezfonto estas la administra subvencio de Erasmus. Per tio ni ricevas 100 mil eŭrojn, kaj kvankam ni ricevas monon de aliaj fontoj (eble 50 mil eŭrojn kune), tiu administra subvencio restas la ĉefa ilo kiun ni uzas por financi la dungojn de TEJO.

Kial TEJO nun serĉas ĝeneralan direktoron?

– Dum longa tempo oni diskutis la ideon dungi ĝeneralan direktoron por TEJO. Kvankam ne tiom evidentas al la ekstera publiko, grandega kvanto da administra laboro bezonatas por funkciigi la ĉiutagan laboron de la organizo. Ĝis nun la respondeco ĉefe falas al volontulaj estraranoj, kaj tio neniel daŭripovas, konsidere kiom multe TEJO kreskas.

Antaŭ jardeko TEJO havis malpli ol 400 individuajn membrojn, sed post 2016 la membrokvanto kreskis rapide, interalie ĉar oni en 2017 altigis la aĝolimon al 35 jaroj.

En 2022 la asocio superis la kvanton de mil individuaj membroj – estis entute 1 058 individuaj membroj, el kiuj 942 en la plej malmultekosta kategorio de bazaj membroj. Ankaŭ en 2023 la kvanto restis super la magia limo de mil, laŭ Tyron Surmon.

Tamen la ĉefa kresko okazis ne en la membrokvanto, sed en la buĝeto, kiu estas grandparte financata de diversaj subvencioj de EU.

– Kompare al antaŭ dek jaroj, ni nun havas kvinoble pli grandan buĝeton kaj iris de unu plentempa laboranto al sep (oficistoj kaj volontuloj). Malgraŭ tio, ni ankoraŭ dependas de volontulaj estraranoj por fari bazajn administrajn taskojn – kiel individue aprobi ĉiujn pagojn – kiuj multe pli taŭgus por aparta oficisto. Tio estas tute fremda koncepto kompare al similaj internaciaj junularaj organizoj, kaj endas ŝanĝi.

Li aldonas, ke jam antaŭ pli ol dudek jaroj tiamaj gvidantoj de TEJO atentigis pri la neceso “forpreni serion da administraj taskoj el la manoj de niaj volontule kaj libertempe agantaj aktivuloj, kaj transdoni ilin al funkcianta profesia strukturo”. Tion skribis kvar estraranoj en 2003 en demisia letero, aperinta en Libera Folio .

Plia instigo grandigi la stabon en 2024 laŭ li estas la kondiĉoj de la EU-subvencioj.

– Kadre de la administra subvencio de Erasmus, se ni atingas kvin plentempajn ekvivalentajn dungitojn, ni kvalifikiĝas por pli alta nivelo de financa subteno. Tiel novaj dungoj grandparte pagas por si mem. Konsidere tion, estis memevidenta saĝa decido strebi preni tiun oportunon, kaj finfine dungi ĝeneralan direktoron.


---

# Populara usona podkasto rakontas pri Esperanto

**Published:** 2024-01-31

**URL:** https://www.liberafolio.org/2024/01/31/populara-usona-podkasto-pri-esperanto/

**Categories:** interreto

Popularega usona podkasto en la 25-a de januaro publikigis longan, tre favoran epizodon pri Esperanto. La podkasto Stuff You Should Know (”Aferoj konindaj”) regule aperas ekde 2008 kaj estas unu el la plej aŭskultataj en la tuta mondo.

La podkasto Stuff You Should Know (SYSK) en leĝera stilo klarigas al la aŭskultantoj plej diversajn fenomenojn en la mondo, kaj havas milionojn da aŭskultantoj. La elsendo konstante restas inter la dek plej popularaj en la listo de iTunes kaj gajnis multajn premiojn.

La epizodo publikigita en la 25-a de januaro havas la esperantlingvan Esperanto: Tre Mojosa , kaj ampleksas 48 minutojn. En ĝi la programgvidistoj Josh Clark kaj Chuck Bryant en amuza maniero rakontas pri Esperanto, ĝia historio, idea fono kaj nuntempa uzo.

Estas menciite ankaŭ, ke la lingvo kaj esperantistoj mem estis persekutataj de Hitlero, kiu nomis ĝin sekreta lingvo de judoj, kaj de Stalino, kiu nomis ĝin lingvo de spionoj.

La temo estas prezentata en pozitiva lumo kaj ĝenerale kun ĝustaj faktoj. Iom dubindaj estas la asertoj ke Stalino kaj Tolstoj parolis Esperanton, kaj ke George Soros (ja lerninta Esperanton) estas denaskulo. Entute laŭ la programo ekzistas milo da denaskaj parolantoj, kio supozeble proksimas al la vero, sed nenio estas dirita pri la tuta kvanto de parolantoj.

La programo mencias la 16 regulojn kaj asertas, ke eblas ekhavi bazajn sciojn de Esperanto en unu semajno da tuttempa lernado. Ĉu eblas konsideri tion vera evidente dependas de tio, kion oni celas per bazaj scioj.

Estas menciitaj homaranismo, la rezisto de francaj intelektuloj al la ideologiaj strebadoj de Zamenhof kaj la Ido-skismo, kiu tamen erare estas ligita al la unua Universala Kongreso en 1905. Efektive la Ido-skismo erupciis du jarojn poste.

Aparte trafa, kvankam konciza, estas la priskribo de la fundamenta diferenco inter Volapuko kaj Esperanto: dum Schleyer, la kreinto de Volapuko, konsideris sin sendito de dio kaj volis regi ĉiujn detalojn en la lingvo ankaŭ post ĝia publikigo, Zamenhof fordonis la rajtojn pri la lingvo al la komunumo, samkiel nuntempe okazas pri libera komputila programaro.

Tiun diferencon la programgvidistoj vidas kiel unu kialon al la relativa sukceso de Esperanto, kompare kun Volapuko kaj pluraj aliaj lingvoprojektoj. Krome ili iom amuziĝas pri la nomo Volapuko, kiu tre proksimas al angla ĉiutaga vorto por vomado.

Rilate Volapukon ili aldone mencias, ke en la dana oni nomas nekompreneblaĵojn ”Volapuko”, ne ”grekaĵo” kiel en la angla. Tion ili trovas bona maniero eviti etnan diskriminacion – sed ili evidente ne konscias, ke oni same parolas pri volapukaĵo en Esperanto.

La programestroj prezentas la vortfaradon de Esperanto klarigante kunmetaĵojn kiel ”malsanulejo”, ”kuirejo”, ”librejo” kaj ”horzonozo”, admiras la mankon de neregulaj verboj kaj demandas sin, kiel longe daŭros, antaŭ ol neregulaĵoj aperos en Esperanto.

Ili supozas, ke tio apenaŭ okazos, ĉar la esperantistoj kontraŭbatalos tiajn tendencojn, kaj petas parolantojn de Esperanto kontakti ilin por konfirmi aŭ malkonfirmi tiun supozon. Ĝenerale ili tre laŭdas la esperantistan retan komunumon:

”Ĝi estas inkluziva, ĝi estas inteligenta, estas scivolaj homoj, ĝi estas amuza. Ĝi ŝajnas esti unu el la plej bonaj, agrablaj retaj komunumoj kiujn eblas trovi.”

Tiu aserto klare montras, kiel profunde la aŭtoroj de la programo efektive konas Esperantujon.


---

# Esperantistoj kolektas monon por Palestino

**Published:** 2024-02-06

**URL:** https://www.liberafolio.org/2024/02/06/esperantistoj-kolektas-monon-por-palestino/

**Categories:** movado

La esperantista volontula teamo de la muzikfestivalo en Roskilde, Danio, pli frue kolektis monon por helpi al esperantistoj en Ukrainio, kiuj suferas pro la atako de Rusio. Nun la teamanoj decidis kolekti monon ankaŭ por palestinanoj, kiuj suferas pro la milito en Gazao.

La esperantista teamo ĉe la granda muzika festivalo de Roskilde en Danio de multaj jaroj organizas volontuladon dum la festivalo. Per volontula laboro la grupo en 2022 kolektis 1 250 eŭrojn, kiuj estis disdonitaj al ukrainaj esperantistoj suferantaj pro la milito, ekzemple por riparo de difektita loĝejo aŭ por kuraciloj.

En 2023 oni kolektis 3 000 eŭrojn por esperantistaj viktimoj de Putin, klarigis la kunordiganto Jacob Nordfalk al Libera Folio en novembro 2023. La ĉefa parto estis transdonita por bezonoj de ukrainaj esperantistoj, sed 300 eŭroj laŭ li iris al “pacemaj rusiaj esperantistoj”, kiujn trafis problemoj pro la Kremla registaro.

Simile oni planis fari ankaŭ pri mono kolektota dum la festivalo en 2024, kaj jam anoncis sin 25 volontuloj. Entute oni povas akcepti 60 homojn por la volontula laboro.

Oni alvokas dezirantojn aliĝi laŭeble tuj, por ke ili povu elekti siajn deĵorojn kaj certigi, ke ili liberos dum la koncertoj de la ŝatataj artistoj. “Ni daŭrigas nian subtenon al Ukrainio”, la novembra novaĵletero anoncas.

Tamen intertempe la planoj ŝanĝiĝis. Novaĵletero sendita komence de februaro anoncas jene:

Ni decidis, ke nia profito en 2024 iros rekte al palestinaj viktimoj de la konflikto en Gazao. Kiel nia helpo al Ukraino, la helpo estos por nemilitaj celoj. Ĉar nia ekonomia surpluso estos almenaŭ 2 000 EUR, ni decidis jam urĝe tuj sendis tiun monsumon.

Krome oni promesas sendi almenaŭ la saman sumon por helpi al ukrainaj esperantistoj. Same kiel la helpo al Ukrainio, ankaŭ la subteno al palestinanoj estos por nemilitaj celoj.

Nek la ricevantoj nek la perantoj de la palestina helpo estas esperantistoj, sed oni trovis “fidindan kontakton”, garantiantan, ke la mono estos uzata por manĝaĵoj, vestaĵoj, akvo, medikamentoj kaj aliaj rimedoj por palestinaj civiluloj, la organizantoj klarigas.

Laŭ Jacob Nordfalk la proponon faris Mia Nordentoft, kaj ĝin subtenis la tuta organiza teamo. En mesaĝo sendita al privata Telegram-grupo pri la festivalo li donas klarigojn:

Ni daŭre subtenas Ukrainion kaj forte kontraŭas Putinon! Lia subpremo kaj misgvido de la rusa popolo al milito por konkeri pacan najbaran landon estas skandalo kiun endas kontraŭi! Ni decidis sendi 1 000 EUR el nia ŝparmono al Ukrainio, por bezonantaj esperantistoj tie.

Ni ne povas kaj ne volas elekti ĉu unu aŭ ĉu alia tragedio estas pli granda. Ni estas esperantistoj, ni amas pacon, interpopolan komunikadon kaj kompreniĝon –  inter palestinanoj kaj israelaj judoj, kaj inter la rusa kaj ukrainia popolo.

Mi persone esperas kaj kredas ke per tia interpopola komunikado kaj agado oni iam sukcesos forĵeti Putinon, Hamason, Netanjahuon kaj aliajn agresemajn kaj subprememajn idiotojn, de la potenco.

Estas neniuj respondoj al la anonco, sed ses koroj kaj tri levitaj dikfingroj sub la mesaĝo en la Telegram-grupo laŭ Jacob Nordfalk indikas fortan subtenon:

– Mi kredas ke neniam tiom multaj reagis al io ajn en la grupo.


---

# Spacveturo kaj vortordo

**Published:** 2024-02-11

**URL:** https://www.liberafolio.org/2024/02/11/spacveturo-kaj-vortordo/

**Categories:** movado

Forpasis Wim Jansen, multjara dungito de Eŭropa Kosma Agentejo (ESA), kiu poste doktoriĝis pri la vort-ordo en Esperanto kaj gvidis la katedron pri interlingvistiko kaj Esperanto en la Universitato de Amsterdamo. Ulrich Lins rakontas pri kolego, kiun li konis de jardekoj.

Simile kiel multaj, en kies vivo Esperanto ludis rolon, ankaŭ Wim Jansen transprenis de siaj gepatroj ankoraŭ duan lingvon. La knabo estis frue stimulita per rigardoj al la impona patra kolekto de Esperantaj libroj. Plenkreskinte, li dank‘ al Esperanto konatiĝis kun la italino Marisa, kun kiu li edziĝis en 1973 kaj dum jardekoj kunvivadis; la familion konsistigas tri gefiloj kaj ok genepoj.

Ankaŭ ne estis neordinara fenomeno, ke li antaŭ sia profesia kariero aktivis en la movado. Ekde 1966 li estis dum kvin jaroj prezidanto de la sialanda sekcio de TEJO, do de Nederlanda Esperanto-Junularo. En 1973/74 li formis kun Simo Milojević kaj la subskribinto redaktoran triopon, kiu prizorgis la revuon Kontakto.

Poste la atento de Wim Jansen koncentriĝis al la profesio. Post studo en la Teknika Universitato de Delft li kiel aerospac-inĝeniero iĝis en 1974 dungito de la Eŭropa Kosma Agentejo (ESA), por kiu li laboris dum preskaǔ 25 jaroj. Li respondecis pri scienca eksperimentado en la kampo de esplorado pri senpezeco ĉe senpilotaj kosmoŝipoj sovetiaj kaj rusaj. Li multfoje vojaĝis al Rusio.

En libera tempo li kultivis sian interesiĝon pri lingvoj; li scipovis ok. Li komencis ankaŭ la studadon de lingvoscienco en la Universitato de Leiden. En 1989 li magistriĝis en kompara lingvistiko, kun specialiĝo pri la vaska (eŭska) lingvo. Li estis la unua, kiu aŭtoris vortaron vaskan-nederlandan (1996).

En 1998, post kiam ekestis problemoj pri buĝetaj limigoj, Wim Jansen iris al siaj superuloj kaj deklaris, ke nun li volas fari ion tute alian. Li eksiĝis el ESA kaj fariĝis sendependa lingvoinstruisto kaj esploristo. En 2002 aperis enkonduko lia en la vaskan por la usona merkato, li kunaǔtoris lernolibron de la vaska por esperantistoj (2016) kaj la kolekton Mil eǔskaj proverboj (2018).

Pli kaj pli ree antaŭenŝoviĝis ankaŭ Esperanto. Ekde 1998 la Universitato de Amsterdamo havas specialan katedron pri interlingvistiko kaj Esperanto, kiun komence sponsoris Internacia Esperanto-Instituto en Hago. La ĉefa arkitekto de la katedro estis samlandano de Wim, la juristo Hans Erasmus (1933–2020). Kun li Wim Jansen proksime kunlaboris, ankaŭ jam instruante en la Universitato. En 2007 li tie doktoriĝis per tezo pri la vortordo en Esperanto. Tiam li kandidatiĝis por la pozicio de ”speciala profesoro” kaj en 2009 estis nomita estro de la katedro.

Al sia inaŭgura parolado nederlandlingva li senhezite donis la titolon ” Esperanto, la aminda lingvo ”. Daŭre lia agado efikis ankaŭ eksteren. Sub la titolo Relax! en 2002 libroforme aperis de li nederlandlingva kolekto de polemikaj artikoloj pri la pozicio de la nederlanda lingvo, minacata per la angla.

En 2008 Wim agis kiel rektoro de la Internacia Kongresa Universitato en Roterdamo. Pri diversaj temoj, de Esperanta gramatiko ĝis lingvopolitiko, li publikigis angle en fakaj revuoj kaj, kadre de la kunvenoj de la Societo pri Interlingvistiko, prelegis germane en Berlino. Li kunlaboris kun kolegaj institucioj en Liverpool kaj Poznań.

La katedrulo Wim Jansen montris sin same aŭ simile atentema kaj konscienca kiel en la aliaj etapoj aŭ sferoj de sia vivo. Peton, ke li reprezentu UEA en projekto de la Eŭropa Unio pri multlingveco li bonvole akceptis, sed post nelonge sciigis, ke la studgrupo eklaboris sub ”unuflanke diktitaj gvidlinioj, kiuj lasas nenian spacon al la serioza pristudo” de la projekta temaro kaj ke la ĵus okazinta lanĉa konferenco estis ”de katastrofe malalta nivelo”. Wim Jansen tial deklaris sian eksiĝon el la studgrupo kaj rekomendis al UEA ĉesigi la kunlaboron.

En 2013 Jansen, atinginte la aĝon de 65, retiriĝis de la universitata instruado. Li helpis aranĝi, ankaŭ por la bono de la posteulo Federico Gobbo, ke la financado de la katedro transiris al UEA. La vivofino disponigis al li pli da tempo por vojaĝado, kutime kun sia edzino Marisa.

Dufoje ili vizitis pensiulon en Bosnio-Hercegovino: la eksan ĝeneralan direktoron de UEA, Simo Milojević. ”Ni multe ridis”, raportis Simo pri siaj konversacioj kun Wim, kiu en aŭtuno 2021 estis lia lasta esperantista vizitanto.

Pasintjare en Beletra Almanako (n-ro 47) aperis eseo de Wim Jansen, ”Sur neǔtrala lingva fundamento”; temas pri impresoj ricevitaj dum liaj vojaĝoj al eksjugoslaviaj landoj. La publikigon de plia eseo, ”Lingvo kaj literatura evoluo”, li ne plu ĝisvivis; ĝi aperas postmorte en n-ro 49 de BA.

Post lia forpaso la plej granda nederlanda ĉiutaga gazeto, De Telegraaf , prezentis lin per longa artikolo. La Universitato de Amsterdamo dediĉis al li ege simpatian nekrologon , kiu speciale menciis inter la kvalitoj de Wim Jansen, ke li praktikis ”zorgan kaj elegantan lingvouzon” kaj kapablis demonstri tion plurlingve.

Ulrich Lins


---

# Politika movado de Varoufakis uzas Esperanton

**Published:** 2024-02-13

**URL:** https://www.liberafolio.org/2024/02/13/politika-movado-de-varoufakis-uzas-esperanton/

**Categories:** movado

Eŭropon regas oligarkoj. Tion asertas politika movado fondita de Yanis Varoufakis, iama financministro de Grekio. La movado, kiu aktive uzas Esperanton, interalie kampanjas por liberigo de sia membro Julian Assange, sporta bojkoto de Israelo kaj ”demokratia revolucio”.

”Saluton, homoj!” diras Yanis Varuofakis en Esperanto, en filmeto kiu invitas aliĝi al la movado DiEM25. Pri la cetero de la esperantlingva enhavo respondecas Judith Meyer, unu el la esperantistaj aktivuloj de la grupo fondita de la ekonomiisto kaj iama financministro de Grekio.

Varoufakis (en Vikipedio Janis Varufakis ) iĝis financministro de Grekio en januaro 2015, post kiam la radikala maldekstra partio Siriza gajnis la elektojn.

En julio de la sama jaro, dum intertraktoj kun reprezentantoj de la eŭro-grupo pri la ŝuldoj de Grekio, li kulpigis Eŭropan Union, Eŭropan Centran Bankon kaj Internacian Monan Fonduson (IMF) pri ”terorismo”. Poste li demisiis .

En februaro 2016 li fondis la civitanan movadon DiEM25 , kiu volas efektivigi ”demokratan revolucion” en Eŭropo. Laŭ Judith Meyer, la celo estas demokratio en ties ”radikala senco”:

– Ne nur enkonduko de demokratio en la eŭropunia nivelo kie ĝi ege mankas nun, sed pli ĝenerale demokratio kiel regado de la malpli riĉaj homoj, ĉar ili estas la plejmulto en ĉiuj landoj.

La movado jam uzas Esperanton, sed ŝi volus vidi pli da esperantistoj inter la aktivuloj:

– La movado nun havas 158 000 membrojn, kaj nur kelkdeko estas Esperantistoj. Tion mi konsideras tre stranga, ĉar la interna ideo estas tre simila. DiEM25 agas ne internacie sed transnacie. La diferenco estas, ke en internacia organizo la homoj de ĉiu lando elektas registaron aŭ reprezentantojn, kiuj tiam intertraktas nome de siaj popoloj.

– En transnacia organizo ne gravas via nacieco, vi interrilatas rekte kun la homoj el ĉiuj aliaj landoj. Tio estas la zamenhofa “sed homoj kun homoj”. La tuta DiEM25-movado havas tian spiriton. Pri niaj politikaj pozicioj ni diskutas kaj voĉdonas kune, po unu voĉo por ĉiu membro, sen rigardi la naciecojn.

La organizaĵo nun uzas ok laborlingvojn.

– Ni bezonas tre grandan volontulan tradukservon por interkomunikiĝi. Do mi ĉiam substrekas kiom pli facile estus se ĉiuj lernus Esperanton, kaj ankaŭ Varoufakis (la fondinto) kelkfoje diras tion, eĉ publike. Ĉiuokaze la unua paŝo estis la traduko de nia retejo kaj manifesto al Esperanto – dankon al Juan García del Río, Renato Corsetti kaj Leo de Cooman – kaj mi esperas ke se venas plia subteno de Esperantistoj, ni povos fari pli.

Inter la laborlingvoj tamen ne estas Esperanto.

– Tiu estas mia celo, sed ankoraŭ ne estas tiel, ĉar mankas esperantistoj. Laborlingvo estas granda respondeco por ni: tio signifas ke homoj povu plene partopreni en nia interna demokratio kaj komuna program-verkado per Esperanto sen neceso de la angla aŭ alia lingvo. Por tio necesos volontula tradukteamo kiu aktivos ĉiusemajne. Tiun ni ne havas, la nunaj tradukintoj eĉ ne estas membroj.

Por partopreni en eŭropaj elektoj, la organizaĵo en Grekio, Germanio, Italio kaj Svedio fondis partiojn kun la nomo MERA25, kun komuna programo. Inter la ĉefaj celoj kiujn la partioj volas antaŭenigi laŭ Judith Meyer estas verda transiro, universala baza enspezo kaj paco.

– Ekzemple ĉeso de eŭropa partopreno en usonaj aventuroj kiel nune en Jemeno, eŭropunia subteno por UN-pacoprocezo en Mezoriento, Ukrainio kaj Okcidenta Saharo, malsubteno por la nova malvarma milito kontraŭ Ĉinio.

En Germanio kaj Svedio la partioj kolektas subskribojn por povi partopreni en la elektoj al la Eŭropa Parlamento, ŝi rakontas.

– Mi estus tre feliĉa se Esperantistoj povus kontribui al tio . En Grekio ne ekzistas tia regulo kaj en Italio ni trovis alian solvon.

Inter la celoj de la movado estas subteno al multlingveco kaj rajtoj de minoritatoj, ŝi diras.

– Ni estas diversa, tuteŭropa movado, pro tio ni havas tute alian intereson pri tiu temo ol naciaj partioj, kiuj ĉiam zorgas pri la rolo de la nacia lingvo kontraŭ la minoritataj lingvoj kaj tiel plu. En Eŭropa Unio tia, kia ni imagas ĝin, ĉiuj havos pli da libereco esti tiaj, kiaj ili estas, malaperos kaj la ŝtataj kaj la ekonomiaj premoj ŝanĝi sian identecon, ĉu lingvan aŭ alian, por vivteni sin.


---

# 350 000 artikoloj en la Esperanta Vikipedio

**Published:** 2024-02-20

**URL:** https://www.liberafolio.org/2024/02/20/350-000-artikoloj-en-la-esperanta-vikipedio/

**Categories:** interreto

La Esperanta Vikipedio en mardo atingis la kvanton de 350 000 artikoloj. Ĝi nun estas sur la 36-a loko el 326 en la listo de diverslingvaj Vikipedioj. La kvanto de artikoloj estas pli granda ol ekzemple en la dana, sed multaj esperantistoj trovas la kvaliton nekontentiga.

La Esperanta Vikipedio estiĝis en novembro 2001 , malpli ol jaron post la apero de la unua, anglalingva Vikipedio. Post dek jaroj en la Esperanta Vikipedio estis 140 000 artikoloj, kaj en julio 2021 aperis la 300 000-a artikolo.

La tiama rekordo estis atingita pro instigo de la kampanjo Vikipedio 300 000 , subtenita interalie de UEA. Efektive tamen la statistiko ne montras videblan rapidiĝon de la kresko dum la kampanjo – aŭ malrapidiĝon post ĝia fino.

Pasis iom pli ol du kaj duona jaroj, kaj nun Vikipedio ĵus atingis la sekvan ŝtupon: 350 000 artikolojn. Tio signifas, ke Vikipedio en Esperanto havas preskaŭ precize same multe da artikoloj kiel en la hebrea – lingvo, kiu havas proksimume 7 milionojn da fluaj parolantoj.

La danlingva Vikipedio havas malpli ol 300 000 artikolojn, kvankam la danan parolas proksimume 6 milionoj da homoj. Aliflanke la eŭska lingvo, kiu havas proksimume 750 000 denaskajn parolantojn, havas pli grandan Vikipedion, kun preskaŭ 430 000 artikoloj.

Sekve la kvanto de artikoloj en Vikipedio evidente ne estas indiko pri tio, kiom da parolantoj la koncerna lingvo havas. Tamen jam la fakto, ke la Esperanta Vikipedio kompareblas kun nacilingvaj versioj estas rimarkinda, diras Chuck Smith, la ĉefa iniciatinto:

– Kiam ni fondis la Vikipedion en Esperanto, estis nur revo, ke ĝi iam povus atingi tiom da artikoloj kiel en nacilingva enciklopedio. Mi ege fieras pri tiu atingo de nia komunumo por kunhavigi scion de tiom da diversaj temoj kaj proponi tion al la tuta mondo.

Dum la kvanto de artikoloj daŭre kreskas, ne estas evidente, ke tio samgrade validas pri la kvalito de la artikoloj. Pri tio jam en 2005 plendis Bertilo Wennergren:

– Laŭ mia impreso de la stato de la Esperanta Vikipedio, necesas ege ege malpli zorgi pri la kvanto de materialo, kaj treege multe pli ekzorgi pri la kvalito, precipe pri la lingva kvalito. Ĝi estas nun harstarige malalta.

Li tiam anoncis, ke li mem jam ĉesis okupiĝi pri korektado de malbonaj lingvaĵo kaj enhavo:

– Estis kvazaŭ sola purigadi plankon, dum samtempe dudek aliaj vigle kaj entuziasme ŝprucigadas sur tiun saman plankon torentojn da fekaĵoj…

En 2019 li eĉ deklaris la “finan pereon” de la Esperanta Vikipedio kiel serioza projekto, leginte la artikolon pri Atlantido, kiu tiam estis elektita kiel “artikolo de la semajno”.

Laŭ li la artikolo provis per ĉiuj rimedoj konvinki la legantojn, ke la fabeloj pri Atlantido rakontas pri veraj okazaĵoj kaj pri reala kontinento.

“Tio, ke iu verkas tian trokredeman artikolon, ne surprizas, sed normale la Vikipedia sistemo devas rapide ĝustigi kaj seriozigi tiajn mispaŝojn. Tamen, en tiu ĉi okazo, la kunlaborantoj de la Esperanta Vikipedio anstataŭe elektis la mispaŝon kiel Artikolon de la semajno”, li miris en sia blogo .

Efektive la baza ideo de Vikipedio estas, ke la kvalito de la artikoloj laŭŝtupe pliboniĝu, kiam ĉiam novaj uzantoj legas kaj prilaboras la tekstojn, kompletigante ilin per siaj scioj. Tiel klarigis Michal Matúšov en intervjuo de Libera Folio en 2021:

– Rilate al plibonigado de la jama enhavo mi povas diri: tio ja okazas, kvankam eble ne tiom rapide, kiom iuj volas. En Vikipedio ni havas diraĵon “Ĉu vi demandas, kial plu estas tiu aŭ tiu eraro en Vikipedio? Ĉar vi ĝin ne korektis!” Kiel mi skribis, Vikipedio estas malfermita, kaj se vi opinias, ke al iu artikolo io mankas, vi ŝajne estas la plej taŭga persono por tion aldoni!

Kompare kun multaj nacilingvaj Vikipedioj, la problemo de la Esperanta Vikipedio tamen estas, ke relative malmultaj homoj efektive legas la artikolojn, kaj eĉ malpli multaj havas la necesajn sciojn kaj energion por korekti fuŝojn kiujn ili eventuale trovas.

Tial unuopaj personoj kun fortaj opinioj povas neproporcie multe influi la enhavon de la Esperanta Vikipedio. Unu ekzemplo estas la subita ondo de esperantigitaj nomoj , kiuj aperis en Vikipedio antaŭ deko da jaroj.

Tiaj grandskalaj devioj de la konsentita normo kutime iom post iom estas reguligataj, sed en apartaj artikoloj, kiuj ne ricevas multajn vizitojn, dum longa tempo povas resti nefidindaj aŭ unuflankaj informoj. Tipa ekzemplo estas la nun bedaŭrinde aktuala artikolo pri la rusia opoziciulo Aleksej Navalnij, ĵus mortinta en malliberejo. La artikolo perfekte papagas Putinan propagandon.

Ĝenerale validas, ke artikoloj en ajnalingva Vikipedio en si mem ne estas plene fidindaj fontoj, ĉar kiu ajn povas ŝanĝi ilin laŭplaĉe en ajna momento. Tamen en grandlingvaj Vikipedioj gravaj eraroj plej ofte estas rapide korektataj. Evidente ne estas tiel en la Esperanta Vikipedio.

Aliflanke, la Esperanta Vikipedio havas kroman utilon, eble malpli validan ĉe aliaj lingvoj: ĝi servas kiel kompletigilo de niaj vortaroj, specife pri fakaj kampoj kies esprimoj tendencas manki en PIV, ReVo au aliloke. Kompreneble, ankaŭ kiel vortaron oni uzu Vikipedion kun la necesa singardo.


---

# Tri esperantismoj post la venko de la angla

**Published:** 2024-02-21

**URL:** https://www.liberafolio.org/2024/02/21/tri-esperantismoj-post-la-venko-de-la-angla/

**Categories:** vidpunkto

La angla lingvo jam atingis statuson, kiun esperantistoj sendube konsiderus ”fina venko” – se nur temus ne pri la angla, sed pri Esperanto. Krome rapide evoluas komputilaj tradukiloj. Kiaj motivoj do ekzistas por plu okupiĝi pri Esperanto, demandas sin Jouko Lindstedt – kaj trovas tri respondojn.

La titolo estas iom provoka – multaj esperantistoj instinkte emus ĉikani la aserton, ke la angla jam fariĝis la internacia lingvo. La angla ja ne estas la sola interlingvo uzata en la mondo. Sed se Esperanto estus uzata kaj instruata egale vaste kaj senrivale kiel la angla nune, ni certe rigardus tion kiel venkon de nia lingvo, verŝajne eĉ kiel la finan venkon.

La tutmonda disvastiĝo de la angla estas fenomeno, kiun Zamenhof ne povis antaŭvidi , kaj ĝi fundamente ŝanĝis la mondon, kie la Esperanto-movado agas. Al la senrivala disvastiĝo de la angla post la Dua Mondmilito aldoniĝis lastatempe alia fenomeno: la traduksistemoj bazitaj sur artefarita intelekto fine komencas vere funkcii kaj estas antaŭvideble, ke granda parto de la interlingva komunikado, skriba kaj parte eĉ parola, baldaŭ okazos pere de tradukiloj. Tio povos post deko da jaroj montriĝi same granda bato kontraŭ la kredindeco de Esperanto kiel la disvastiĝo de la angla.

Pro ĉio ĉi, eksterulo certe povas miri, kial iu entute plu okupiĝas pri Esperanto. Kiaj estas niaj motivoj, viaj kaj miaj? La celo de ĉi tiu blogaĵo estas ne skurĝi sin pro la supereco de la angla, sed skize analizi, kiel la idearo ligita al Esperanto adaptiĝis al la nova situacio kaj daŭre motivas la esperantistojn. Sed unue mi priskribos la deiran punkton, la nocion de esperantismo en la Bulonja Deklaracio.

0. Bulonja esperantismo

La Deklaracio pri la esenco de la esperantismo , akceptita en la unua Universala Kongreso en Bulonjo ĉe Maro (1905), estas la plej grava komuna ideologia dokumento de la Esperanto-movado. Ĝi difinas “esperantiston” nur praktike: “Esperantisto estas nomata ĉiu persono, kiu scias kaj uzas la lingvon Esperanto, tute egale por kiaj celoj li ĝin uzas”; sed “esperantismo” ricevas difinon idean:

La Esperantismo estas penado disvastigi en la tuta mondo la uzadon de lingvo neŭtrale homa, kiu “ne entrudante sin en la internan vivon de la popoloj kaj neniom celante elpuŝi la ekzistantajn lingvojn naciajn”, donus al la homoj de malsamaj nacioj la eblon kompreniĝadi inter si, kiu povus servi kiel paciga lingvo de publikaj institucioj en tiuj landoj, kie diversaj nacioj batalas inter si pri la lingvo, kaj en kiu povus esti publikigataj tiuj verkoj, kiuj havas egalan intereson por ĉiuj popoloj. Ĉiu alia ideo aŭ espero, kiun tiu aŭ alia esperantisto ligas kun la Esperantismo, estos lia afero pure privata, por kiu la Esperantismo ne respondas.

Efektive, la esperantistoj neniam multe klopodis enkonduki Esperanton kiel “pacigan lingvon” interne de multetnaj landoj, sed alie la difino ja trafe difinas la originajn celojn de la Esperanto-movado (kiujn la raŭmistoj poste nomos “praceloj”).

Kiel la nunaj esperantistoj idee adaptiĝis al la fakto, ke la angla, malgraŭ siaj malpli taŭgaj ecoj, efektive fariĝis la tutmonda lingvo? Por priskribi tion, mi sube prezentos tri diversajn pli novajn specojn de esperantismo – kompreneble ĉiu individua esperantisto povas esti motivita de pli ol unu el ili, en variaj proporcioj.

Indas tamen unue mencii, ke ekzistas ankaŭ kvara speco de adaptiĝo, aŭ fakte, rifuzo adaptiĝi: oni simple neas la nunan situacion kaj asertas, ke per simpla decido de ekzemple la Unuiĝintaj Nacioj eblus enkonduki Esperanton kiel la internacian lingvon, tute kiel la grandaj regnoj povintus en 1905 principe fari tian decidon. Ankaŭ tian naivan kredon oni plu renkontas inter la esperantistoj. Dum Lapenna prezidis UEA-n, ĝi ankoraŭ havis grandan influon, sed nune ĝin anstataŭis ĉefe la lingvopolitika esperantismo, do mi komencu per tiu.

1. Lingvopolitika esperantismo

La lingvopolitika esperantismo celas alianci sin kun movadoj por demokratia multlingveco kaj defendado de minoritataj lingvoj. Ĉi tiaj celoj estas plej videblaj en la eksteraj rilatoj de UEA. Kiel trafe analizis Jukka Pietiläinen en sia tre leginda kontribuo al la Festlibro de Humphrey Tonkin (2010), la malnova idearo de la tempo de Lapenna, kiu parolis pri “la monda lingva problemo”, cedis dum la lastaj jardekoj de la pasinta jarcento al novtipa diskurso pri “lingvaj problemoj”. Pietiläinen skribas:

En la 1980-aj jaroj la batalo inter Esperanto kaj la angla ne plu estis inter la realaj alternativoj, eĉ inter esperantistoj. Necesis elpensi alternativan rolon por Esperanto. Unu alternativon, iom ekstreman kaj esence komunum-celan, prezentis la Manifesto de Raŭmo , dum la movada flanko de Esperanto bezonis alian solvon, kiun ĝi trovis en nova aliro al lingva plureco. Ĉu Esperanto entute reale povus prezenti sian alternativon al defendo de lingvaj minoritatoj, almenaŭ por momento restos inter utopioj, sed same utopio estis la “fina venko” en sia tradicia formo. 1

La ideo, ke ĉiuj lingvoj estas egalaj, bone kongruas kun la bulonja ideo pri komunikilo “neŭtrale homa”. Tamen okazis unu signifa ŝanĝo en la lingvopolitikaj celoj de la Esperanto-movado – ŝanĝo, pri kiu multaj nunaj esperantistoj ne konscias, ĉar ili kredas, ke oni ĉiam restas sur la idea fundamento de Zamenhof. Mi jam pli frue skribis pri ĉi tiu temo, sed permesu al mi ripeti ĉi tie: en la origina esperantismo, la multlingveco estis ĉefe malhelpo por la homaro: ĝi estis “la muroj de miljaroj”, kiuj kaŭzas malpacon inter nacioj. La solvo proponita estis ne forigi lingvojn, sed proponi novan neŭtralan lingvon; tamen la esperantistoj ne sentis kiel sian taskon savi de morto tiun aŭ alian nacian lingvon. Zamenhof skribis en sia Esenco kaj estonteco de la ideo de lingvo internacia (mia kursivigo):

Ĉu lingvo internacia estas bezona? […] ekzistas ankoraŭ multe da homoj, kiuj respondas je tiu ĉi demando per “ne”. La sola motivo, kiun kelkaj el tiuj ĉi homoj elmetas, estas sekvanta: “lingvo internacia detruos la lingvojn naciajn kaj la naciojn”. Ni konfesas, ke kiom ajn ni rompis al ni la kapon, ni neniel povis kompreni, en kio nome konsistus la malfeliĉo por la homaro, se en unu bela tago montriĝus, ke ne ekzistas jam plu nacioj kaj lingvoj naciaj, sed ekzistas nur unu ĉiuhoma familio kun unu ĉiuhoma lingvo. Sed ni supozu, ke tio ĉi efektive estus io terura, kaj ni rapidos trankviligi tiujn ĉi sinjorojn. Lingvo internacia deziras nur doni al la homoj de malsamaj popoloj, kiuj staras unu antaŭ alia kiel mutuloj, la eblon komprenadi unu alian, sed ĝi neniel intencas enmiksiĝi en la internan vivon de la popoloj. Timi, ke lingvo internacia detruos la lingvojn naciajn, estas tiel same ridinde, kiel ekzemple timi, ke la poŝto, kiu donas al homoj malproksimaj unu de alia la eblon komunikiĝadi, minacas neniigi la buŝajn interparoladojn inter la homoj!

Do, laŭ Zamenhof, Esperanto nek celas detrui naciajn lingvojn nek tion farus, sed en la plurlingveco mem li vidis nenion pozitivan kaj defendindan. La nuna lingvopolitika esperantismo, aliancita kun movadoj por lingva diverseco, pensas tute alie.

Lingvopolitika esperantismo estas tamen interne iom kontraŭdira. Ĝi laboras por demokratiaj celoj, kiuj, kvankam ne rekte derivitaj de la origina bulonja esperantismo, estas facile akordigeblaj kun ties bazaj valoroj. Sed ne estas evidente, kian plusan valoron Esperanto efektive donas en tiu laboro (kiel Pietiläinen atentigis en la citaĵo ĉi-supra). Aŭ oni devas silenti pri Esperanto, kio estus stranga, aŭ prezenti ĝin kiel solvon iom teorian, ekstreman, ĝuste nun ne realisman.

Ŝajnas al mi, ke la rolo de Esperanto por la defendantoj de lingva diverseco povus esti iom simila al la rolo de veganismo por iu, kiu laboras por la rajtoj kaj bonfarto de bestoj: ni ne postulas, ke vi ĉiuj lernu Esperanton (aŭ fariĝu veganoj), sed la fakto, ke ni lernis kaj uzas Esperanton (aŭ estas veganoj), montras la gradon de nia persona engaĝiĝo por la afero. En la plej bona okazo Esperanto povas do fortigi la konvinkecon de la politika mesaĝo, eĉ se la celgrupo de la mesaĝo ne rekte interesiĝas pri ĝi.

2. Kultura esperantismo

La kultura esperantismo celas riĉigi la Esperantan kulturon – literaturon, muzikon kaj diversajn enretajn podkastojn kaj filmetojn. Eĉ se la iama celo de la Esperanta literaturo estis pruvi, ke la lingvo estas plenvalora kaj funkcianta arta esprimilo, tiaj eksteraj celoj ne plu estas tiom gravaj. La Esperanta kulturo estas celo en si mem, same kiel kulturoj ligitaj al aliaj lingvoj.

Efektive, ĝuste la kultura kampo montras, ke Esperanto ne estas iel mortbatita de la angla lingvo. Ekzemple, el la originalaj romanoj verkitaj en Esperanto , duono estas verkitaj post 1990: la lastaj tri jardekoj produktis do tiom da romanoj kiel la unua jarcento. Kaj mi kuraĝus diri, ke la kvalito altiĝis – neniam antaŭe ni havis tiom da talentaj romanverkistoj samtempe aktivaj kiel nun (pensu pri Bronŝtejn, Johansson, Löwenstein, Steele, Štimec). Siatempe La granda kaldrono de John Francis (1978) estis granda evento, nuntempe ĝi estas nur unu romano inter multaj egale bonaj.

Kultura esperantismo manifestiĝas ankaŭ en scienco, kiam Esperanto kaj ĝia parolkomunumo estas priskribataj laŭ tio, kio ili efektive estas, ne laŭ tiuj problemoj, kiujn Esperanto eventuale povus solvi. Bela ekzemplo pri tio estas la nova lingvistika monografio de Sabine Fiedler kaj Cyril Brosch (2022).

Kiel atentigis kelkaj esperantologoj, ekzemple Kimura Goro Christoph, en la kulturado de Esperanto kaj en la laboro por minoritataj lingvoj estas multaj komunaj trajtoj. 2 Pri tio siatempe atentigis jam la Manifesto de Raŭmo : “la serĉado de propra identeco igis nin koncepti esperantistecon kvazaŭ la aparteno al mem elektita diaspora lingva minoritato” (notu tamen la vorton kvazaŭ, kiun multaj citantoj emas forlasi: la analogio ne estas kompleta) . La kultura esperantismo estas do motivita per Esperanto mem: ni kreas kaj ĝuas kulturon en Esperanto, ĉar ni parolas Esperanton kaj ĝi estas parto de nia identeco.

Jorge Camacho opinias, ke Esperanto tamen ne havas propran kulturon kompareblan kun tiuj de nacioj kaj naciaj lingvoj, kvankam li koncedas, ke eblas uzi la vorton “kulturo” metafore pri certaj trajtoj de nia komunumo. 3 Sed tia kritiko baziĝas sur koncepto de kulturo kiel io stabila, kiu apartenas al difinita homgrupo, ĝia posedanto. Sed kulturo vere estas io, kion oni ne posedas sed faras kaj refaras, renovigante, pruntante kaj miksante. 4 Ĉiuj vivantaj kulturoj estas nestabilaj miksaĵoj de diversaj influoj kaj pruntaĵoj, kaj tiusence la Esperanta kulturo estas eĉ tre vivipova.

Nia kulturo estas kaj restas malmulte videbla ekster Esperantujo. Ĝi estas celo en si mem, sed ĝi ne havas celon en la mondo. Ĝi estas afero de “la komunumo”, dum la lingvopolitika esperantismo estas afero de “la movado”. Tial la kultura esperantismo ne povas tre konvinke respondi al la demando “kial mi lernu Esperanton”, kvankam ĝi povas esti parta respondo al la demando “kion mi faru per Esperanto, kiun mi pro iu kaŭzo lernis”.

En sia enkonduka medito al Beletra Almanako 47, Probal Dasgupta skribas pri la maksimumo de la ideo de Esperanto, lingvo enhave universala, kaj pri ties minimumo, lingvo home universala – la du polusojn reprezentas ekzemple Kalocsay kaj Baghy, respektive, kaj la daŭra debato pri neologismoj estas unu el la aspektoj de tiu distingo. Laŭ Dasgupta oni devas eviti, ke la maksimumistoj fariĝu elito, kiu forgesas lojali al la tuta verda popolo. Certe tio, kion mi nomis “kultura esperantismo”, ne povas signifi nur belartajn konkursojn kaj beletrajn revuojn. Ankaŭ rokmuziko, kongresa balo aŭ kluba kantvespero estas Esperanta kulturo – fine eĉ ĉiu interesa hazarda renkontiĝo en kongresa kafejo.

3. Homarana esperantismo – la interna ideo

La homaranismo, la ideologio kiun Zamenhof proponis kiel neŭtralan en la kampo de la religioj same kiel Esperanto estu neŭtrala en la kampo de la lingvoj, neniam ludis gravan rolon en Esperantujo. Sed ia modera, nereligia homaranismo, aŭ alinome la “interna ideo” de Esperanto, ja tuŝas la korojn de la plejmulto de la parolantoj de nia lingvo. Laŭ Zamenhof:

Sed nun, kiam preskaŭ ĉiuj Esperantistoj estas ankoraŭ ne profitantoj, sed nur batalantoj, ni ĉiuj konscias tre bone, ke al laborado por Esperanto instigas nin ne la penso pri praktika utileco, sed nur la penso pri la sankta, granda kaj grava ideo, kiun lingvo internacia en si enhavas. Tiu ĉi ideo — vi ĉiuj sentas ĝin tre bone — estas frateco kaj justeco inter ĉiuj popoloj. Tiu ĉi ideo akompanadis Esperanton de la unua momento de ĝia naskiĝo ĝis la nuna tempo. [ Parolado en la dua UK, Ĝenevo 1906 .]

“En la mond’ eterne militanta” la homarana esperantismo estas alloga, sed samtempe ĝi estas vundebla, ĉar ĝin konstante ŝancelas la solidareco de la esperantistoj kun siaj propraj medio kaj nacio. Unu el la plej ŝokaj ekzemploj estis la decido de Germana Esperanto-Asocio en 1935 disvastigi naziismon kaj eksigi ĉiujn siajn judajn membrojn – sampopolanojn de la Majstro. 5 Kaj por preni pli novan ekzemplon, pluraj konataj rusaj esperantistoj, inter ili unu akademiano, subtenis en 2022 la prezidanton de la rusia landa asocio de UEA, kiu fervore apogis la atakon kontraŭ Ukrainio kaj eksplicite kontraŭis ian ajn pacan traktadon antaŭ detruo de la Ukraina ŝtato. 6 Anina Stecay skribis pri sia elreviĝo en Beletra Almanako 44:

Ekde februaro 2022 ekzemple mi rezignis pri la uzo de la vorto “samideano”, ĉar evidentiĝis ke estas multaj homoj eĉ influaj en la movado, kiuj prifajfas la celojn de paco kaj humaneco sed proklamas tiun militon taŭga politika rimedo, kiam, laŭ mia ĝisnuna kompreno, evito de ajna milito estas la plej forta radiko el tiuj, kiuj nutras nian komunumon. Do klare ne ĉiuj esperantistoj kundividas kun mi la samajn ideojn aŭ idealojn.

Sendube ankaŭ kelkaj israelaj esperantistoj nun opinias, ke por detrui la kruelan teror-organizaĵon Ĥamas oni rajtas mortigi kiom ajn grandan nombron da palestinaj civiluloj kaj detrui ĉiujn iliajn rimedojn por pluvivo. Kaj al mi ne estas malfacile imagi, kvankam mi ne esploris la aferon, ke dum la Dua Mondmilito la esperantistoj de Britio aŭ Usono ne aparte kontraŭis similan kolektivan punadon de civiluloj ekzemple en Hiroŝimo kaj Dresdeno. Ĉu la homarana “interna ideo” estas nur bela parolo, kiu ĉiam cedas kiam oni devus konkrete apliki ĝin?

Mi estus iom pli optimisma kaj dirus, ke la menciitaj rusaj esperantistoj estas fakte “escepto kiu konfirmas la regulon” – tio estas, konstatante ion kiel escepton, ni samtempe rekonas la regulon. La sang-avidaj opinioj de iuj rusaj esperantistoj estas pli ŝokaj ol tiuj de multaj iliaj samlandanoj ĝuste ĉar ili estas esperantistoj. La plimulto de la esperantistoj solidaras kun la ukrainoj, gazaanoj kaj aliaj viktimoj de militoj, tute kiel multaj esperantistoj antaŭ multaj jaroj simpatiis al Finnlando, atakata de Sovet-Unio en 1939–1940, aŭ al la respublikanoj atakataj de faŝistoj en la hispana Interna Milito 1936–1939. 7 Sed estas vere, ke de la ĝenerala principa “homarana esperantismo” estas longa vojo al individuaj moralaj decidoj en la konkretaj konfliktoj de nia malsimpla mondo. Esperantismo ne estas tuteca etika sistemo.

Jouko Lindstedt

La teksto unue aperis en Lingva Tereno

Notoj:

1 Paĝo 790 en Jukka Pietiläinen (2010), Plurlingvismo kaj Esperanto: Ideologia ŝanĝiĝo en la Esperanto-movado, p. 781–792 en Detlev Blanke kaj Ulrich Lins (red.), La arto labori kune: Festlibro por Humphrey Tonkin. Rotterdam: Universala Esperanto-Asocio.

2 Kimura Goro Christoph (2010), La kornvala kaj Esperanto: entreprenoj similaj?, p, 171-177 en Detlev Blanke kaj Ulrich Lins (red.), La arto labori kune: Festlibro por Humphrey Tonkin. Rotterdam: Universala Esperanto-Asocio. – (2012) Esperanto and minority languages: A sociolinguistic comparison. Language Problems and Language Planning 36(2), 167–181.

3 Paĝo 524 en Jorge Camacho (2010), La Esperanta malpopolo, p. 521–528 en Detlev Blanke kaj Ulrich Lins (red.), La arto labori kune: Festlibro por Humphrey Tonkin. Rotterdam: Universala Esperanto-Asocio. .

4 Vidu ekzeple Martin Puchner (2023) , Culture: The story of us, from cave art to K-pop. New York & London: W. W. Norton.

5 P. 92–95 en Ulrich Lins (2016), La danĝera lingvo. Rotterdam: Universala Esperanto-Asocio.

6 Grigorij Arosev (2022), La prezidanto de REU volas likvidi Ukrainion , Libera Folio 2022-04-05.

7 Pri Finnlando kaj Hispanio, vidu pl 109–120 en Paul Signoret (2018), Lingvo danĝera, ĉu ankaŭ por ne- aŭ mal-samideanoj?, p, 96–126 en Gotoo Hitosi, José Antonio Vergara kaj Kimura Goro Christoph (red.): En la mondon venis nova lingvo: Festlibro por la 75-jariĝo de Ulrich Lins. Novjorko: Mondial.


---

# La sorto de la bjalistoka geto nun en Esperanto

**Published:** 2024-02-26

**URL:** https://www.liberafolio.org/2024/02/26/la-sorto-de-la-bjalistoka-geto-nun-en-esperanto/

**Categories:** kulturo

Zamenhof iam nomis sin ”hebreo el la geto”. Kiam la nazia Germanio dum la dua mondmilito okupis lian naskiĝurbon, Bjalistokon, inter la unuaj viktimoj tie estis du aktivuloj de Zamenhofa Esperanto-Societo. Nun aperis en Esperanto grava verko pri la batalo kaj pereo de la bjalistoka geto, verkita de esperantisto kiu travivis.

En decembro 2023, lige kun la solenaĵoj de la 80-a datreveno de la ribelo en la geto, estis prezentita la dulingva libro Batalo kaj pereo de la bjalistoka geto , eldonita de Bjalistoka Esperanto-Societo. La libro estis verkita en la pola de la bjalistoka juda esperantisto Szymon Datner kaj origine aperis en la pola en 1946.

La esperanta traduko de la nova, dulingva eldono estas farita de Przemysław Wierzbowski. Ni petis lin rakonti pri la fono de la libro.

Libera Folio: Kial vi opiniis grave, ke en Esperanto haveblu verko pri la sorto de la bjalistoka geto?

Przemysław Wierzbowski: – En printempo 2023 kontaktis min Helena Datner, kiu estis kompletiganta biografiajn materialojn pri sia patro por nova kolekto de liaj primilitaj tekstoj (”Pereo de Bjalistoko kaj la bjalistoka regiono. Dokumentaj notoj”, Juda Historia Instituto en Varsovio, aperis en vintro 2023). Ŝi trovis indikon, ke Szymon Datner siatempe estis esperantisto, kaj tiu epizodo de lia vivo estis por ŝi antaŭe nekonata.

– Mi helpis serĉante la ne tre multajn informojn pri d-ro Datner kiel aktivulo de Zamenhofa Esperanto-Societo en la 1930-aj jaroj en Bjalistoko. Li estis vicprezidanto de la organiza komitato de bjalistoka postkongreso en 1931 (UK en Krakovo), tradukis paroladojn, prelegis pri Esperanto en la regiono; Jarlibro 1947 mencias lin kiel delegiton. Postmilite en Varsovio li tenis kontakton kun lokaj esperantistoj, precipe Zofia Banet-Fornalowa, sed ne plu aktivis en la movado.

Kio estas speciala pri ĝuste ĉi tiu verko?

– La jaro 2023 estis historie solena, oni honoris la batalantojn de la bjalistoka geto kaj la tutan pereintan judan komunumon de Bjalistoko okaze de la 80-a datreveno de la geto-ribelo (15–16 de aŭgusto 1943). Kiel esperantistoj ni volis aliĝi al la omaĝo. Helena Datner estis tre kortuŝita kiam ŝi ricevis la proponon, ke Batalo kaj pereo de la bjalistoka geto aperu en Esperanto-traduko, tuj konsentis kaj verkis antaŭparolon.

– La teksto estas grava pro kelkaj kialoj. Ĝi estas la unua (1946) libro pri la katastrofo de la bjalistoka juda kvartalo, grava dokumento pri nevenkebla batalado kontraŭ la germana militmaŝino, pri fervoraj organizantoj kaj perfiduloj, amasaj viktimoj kaj supervivintoj, pri la detruita urbo kaj ekstremaj sentoj, kiuj akompanis la aŭtoron.

– Due – tiu historio estas ligita kun Esperanto. La antaŭmilita Zamenhofa Esperanto-Societo kun ĉirkaŭ 200 membroj plejparte konsistis el judoj, kaj preskaŭ ĉiuj el ili mortis en la geto aŭ naziaj ekstermejoj. Al la unuaj viktimoj de la germanoj apartenis du ĉefaj Esperanto-aktivuloj: la prezidanto de ZES, Jakobo Ŝapiro, kaj ĝia sekretario Filip Kurjański, ambaŭ mortpafitaj apud la urbo kun ĉirkaŭ 4 000 bjalistokaj judaj aktivuloj. La libreto estas honore al ili.

Ĉu la historio de la geto estas ĝenerale konata en Bjalistoko? Ĉu ekzemple en la lernejoj oni rakontas pri ĝi?

– Mi ne dirus, ke la historio de la geto estas bone konata en Bjalistoko, tamen en la lastaj jaroj la afero ŝanĝiĝas. La geto kun ĉirkaŭ 40 000 loĝantoj okupis trionon de la urba surfaco. Rezulte de la ribelo kaj evakuado tiu kvartalo estis preskaŭ komplete detruita. Post la milito oni konstruis novajn domojn kaj eĉ parte ŝanĝis la aranĝon de la stratoj.

– La libro estas dulingva, do ĝi celas ankaŭ la lokan legantaron. La postmilitaj loĝantoj povas legi pri nekredeblaj eventoj, kiuj antaŭ 80 jaroj okazis tie, kie nun staras iliaj domo, vendejo, infanĝardeno: forportado, amasaj mortpafoj, vivbruligado, sed ankaŭ heroa rezisto. Temas pri loka, rekonebla historio.

Ĉu rimarkeblas interesiĝo de lokanoj?

– Jes, okaze de Bjalistokaj Zamenhof-Tagoj en decembro estis prezento de la libro en Centro Ludoviko Zamenhof. Pri Datner parolis Ewa Rogalewska, kiu verkis tre riĉajn piednotojn por la teksto. Helena Datner ne povis ĉeesti, sed sonregistris saluton al la ĉeestintoj. La libro ĝuis interesiĝon de la lokanoj, ĉar la antaŭa pola eldono de la teksto estas preskaŭ netrovebla.

– Indas aldoni, ke la libro parolas pri malkomfortaj, preskaŭ tabuaj temoj: perfidoj de judaj stukaĉoj kaj la etoso ĉe la pola majoritato en Bjalistoko kaj la regiono. Datner diras, ke se en la regiono inter la vilaĝanoj ne regus ŝovinisma etoso, la nombro de supervivintaj judoj estus multege pli alta. Savantoj de judoj estis tre malmultaj, kaj mem suferis persekutojn. En kelkaj urbetoj, inter kiuj Jedwabne estas la plej fifama ekzemplo, la lokanoj mem iniciatis atakojn kontraŭ siaj judaj najbaroj.


---

# George Soros memoras pri IJK en 1947

**Published:** 2024-03-05

**URL:** https://www.liberafolio.org/2024/03/05/george-soros-memoras-pri-ijk-en-1947/

**Categories:** movado

La mondfama financisto George Soros ne forgesis pri sia esperantista junaĝo. Post la 100-jara jubileo de la iama prezidanto de UEA, Grégoire Maertens, Soros aparte dankis al Maertens pro helpo kiu ebligis al li partopreni en la IJK en 1947, kiam li havis malfacilaĵojn enveturi en Brition.

La fama financisto kaj mecenato George Soros estas filo de la konata esperantisto Tivadar Soros (Teodoro Ŝvarc). La juda familio transvivis la holokaŭston en Budapeŝto. Ankaŭ George Soros junaĝe lernis Esperanton, kaj efektive dank’ al Esperanto en 1947 sukcesis ekloĝi en Britio, kie li komencis siajn studojn pri ekonomiko.

George Soros en 1947 estis nur 17-jara. Helpis al li ses jarojn pli aĝa belga esperantisto, Grégoire Maertens, kiu poste dum pluraj jaroj estis la prezidanto de UEA, kaj kiu komence de 2024 iĝis 100-jara.

Laŭ informoj en la postparolo Maskerado ĉirkaŭ la morto , la ĉefverko de Tivadar Soros, la patro kaj la filo Soros en 1947 sukcesis eniri la 12-personan hungaran grupon, kiu partoprenis la tiujaran Universalan Kongreson en Berno, Svisio.

De tie la filo George Soros veturis al Britio por partopreni la unuan postmilitan kongreson de TJO, la organizaĵo kiu poste iĝis la nuna TEJO. En Britio li poste ekstudis ĉe Londona universitato.

La vojaĝo al Britio tamen ne estis tute simpla. Necesis dokumentoj, kiuj mankis al George Soros. La urba administracio en Bruĝo apenaŭ povus oficiale ion fari, sed iel Maertens sukcesis havigi konvinkajn paperojn.

Pri tio memorigas la (anglalingva) gratula mesaĝo, kiun George Soros jam post la jubilea dato sendis al sia iama helpinto Grégoire Maertens:

Lastatempe mi aŭdis, ke la 1-an de januaro vi festis vian centan naskiĝtagon. Multajn gratulojn! Mi bone memoras, ke post la Esperanto-kongreso en Berno en 1947, anstataŭ reiri al Hungario, mi veturis kun vi al via hejmo en Bruĝo. Tie vi kaj via familio helpis min prepari la paperojn, kiuj ebligis al mi enveturi Unuiĝintan Reĝlandon, kaj ni kune iris al la junulara Esperanto-renkontiĝo en Ipswich. Via helpo estis grava kaj mi restas eterne danka al vi kaj via familio. Feliĉan naskiĝtagon!

Efektive George Soros ne nur ĉeestis, sed samkiel Maertens ankaŭ aktive partoprenis la laborojn de la IJK en Ipswich. La diskutoj en la tiama TJO cetere similis al tiuj en la nuna TEJO.

Laŭ raporto en la revuo La Juna Vivo (n-ro 118), pri laborkunsido de TJO okazinta la 20-an de aŭgusto, Maertens opiniis, ke “ne estas konsilinde, ke tro multe da laboro estu en la manoj de malmultaj funkciuloj”. Soros siavice proponis doni al ĉiuj membroj ian funkcion en la asocio.

George Soros evidente reprezentis en la IJK la TJO-sekcion de Hungario, ĉar li dum la sama laborkunsido deklaris, ke la hungara sekcio reprenas sian proponon pri la aliĝo de TJO al Monda Federacio de Demokratia Junularo. Tiu propono jam pli frue samjare estis malaprobita de la estraro de TJO.

Monda Federacio de Demokratia Junularo estis fondita en Budapeŝto en novembro 1945, tuj post la fino de la dua mondmilito. Ĝi unuigis komunismajn kaj socialismajn junularajn organizaĵojn en diversaj landoj.

En la sama laborkunsido George Soros pledis por “migranta propaganda komisiono”. Tiu propono estis akceptita, kun la kompreno, ke la bicikladan propagandon de Esperanto klopodu organizi George Soros mem.

Tamen ne ŝajnas ke li multe aktivis en la Esperanto-movado post tio. Anstataŭe li koncentriĝis al siaj studoj pri ekonomiko. Kiel financisto li poste iĝis unu el la plej riĉaj homoj en la mondo, kaj fondis multajn projektojn por fortigi demokration en la landoj de la iama sovetia imperio.

Li tamen ne tute forgesis Esperanton, kaj en 2010 li eĉ ĉeestis simpozion de UEA, dum kiu estis prezentita angla traduko de Modernaj Robinzonoj , verko de lia patro pri militkaptiteco en Rusio post la unua mondmilito.

Post la simpozio, ĵurnalisto demandis al George Soros, ĉu frazoj de Esperanto ankoraŭ restas en lia memoro. Senhezite li citis: “Eĉ guto malgranda, konstante frapante, traboras la monton granitan.”

Pli pri la temo:

Grégoire Maertens 100-jara

Kiel diri “miliardulo” en Esperanto? [2010]

George Soros ĉeestis simpozion de UEA [2010]


---

# Esperantisto arestita en Rusio

**Published:** 2024-03-12

**URL:** https://www.liberafolio.org/2024/03/12/esperantisto-arestita-en-rusio/

**Categories:** movado

La esperantista maldekstra aktivulo kaj muzikisto Jurij Ĉilikin estis arestita en Niĵnij Novgorod en Rusio. Oni akuzas lin pro “pravigo de terorismo”. La puno laŭ la nunaj rusiaj leĝoj povas esti malliberigo ĝis sep jaroj. Ne klaras, ĉu lia partopreno en esperantista muzikgrupo rilatas al la akuzo.

Jurij Ĉilikin estas ne tre konata esperantisto, kaj ĝis nun li ankaŭ ne estis tre konata politika aktivulo en Rusio. Nun li tamen estas politika malliberulo.

La 8-an de marto la maldekstra organizaĵo LevSD (Maldekstra socialisma agado) en sia retejo informis , ke Ĉilikin estis malliberigita kaj nun troviĝas en la arestejo de Niĵnij Novgorod. Laŭ afiŝo de la homrajta aktivulo Nikolaj Kavkazskij en la retservo X (iam Twitter) li estis arestita fakte jam en januaro.

Li estas akuzata pro la krimo “pravigo de terorismo en amaskomunikiloj aŭ en interreto”, kiu en la nuna Rusio povas signifi preskaŭ kion ajn – ekzemple rekonon de la rajto de Ukrainio defendi sin kontraŭ la rusia atako, aŭ publikigon de artaĵoj kun enhavo kiu ne plaĉas al la aŭtoritatoj.

Pri kia konkreta eldiraĵo la 30-jara Ĉilikin estas akuzata, ĝis nun ne estas konate.

En la retejo de LevSD oni aparte mencias, ke li estas esperantisto, kiu antaŭ kelkaj jaroj ludis basgitaron kaj kantis en la bando Rezistanco. Lastatempe li tamen ne multe okupiĝas pri la bando nek pri Esperanto, kaj jam iom forgesis la lingvon, laŭ la retejo.

Esperantistoj en Niĵnij Novgorod ja plu konas lin, ĉefe sub lia pseŭdonimo Diagen, kaj konfirmas ke li kantis en Esperanto. La vortoj tamen ne estas klare distingeblaj en la peza muziko. Pri la efektiva kaŭzo de la aresto ĝis nun mankas klaraj informoj.

Pli frue ĉi-jare estis kondamnita je kvin jaroj en punlaborejo la konata marksisma teoriulo Boris Kagarlickij, laŭ la sama paragrafo – “pravigo de terorismo en amaskomunikiloj aŭ interreto”.

La formala kialo de la kondamno estis la publikigo de ŝerca video “Eksploda gratulo de la kateto Mostik [ponteto]”. La filmeto aludis al la eksplodo sur la Krimea ponto, kaj ĝin publikigis la projekto Rabkor (“laborista korespondanto”), fondita de Kagarlickij. La filmeto poste estis forigita el la retejo.

La malliberigo de Kagarlickij estas demonstra atako kontraŭ konata politikisto por timigi kaj silentigi aliajn aktivulojn. Kian celon havas la aresto de nekonata esperantisto, ne tuj evidentas, sed laŭ Nikolaj Kavkazskij la formala kialo povas esti liaj lastatempaj afiŝoj en la retservo iam nomita Twitter.


---

# Eksterlandanoj ne plu rajtas membri en REU

**Published:** 2024-03-19

**URL:** https://www.liberafolio.org/2024/03/19/eksterlandanoj-ne-plu-rajtas-membri-en-reu/

**Categories:** movado

Sekvante ŝanĝojn en la rusia leĝaro la estraro de Rusia Esperantista Unio decidis ke alilandaj esperantistoj ne plu rajtas membri en ĝi. Mallonga analizo de la leĝa teksto montras ke tiu decido povas esti senbaza, skribas Grigorij Arosev .

En la retpaĝo de Rusia Esperantista Unio tradicie aperas aktuala listo de ĉiuj membroj. Oni povas vidi la listojn ekde 2005, kio donas bonan superrigardon pri la tuto. Dum mia prezidado (2010-2013) estis listigataj nur realaj membroj, sen aldono de fikciaj nomoj por pligrandigi la kvanton, kaj espereble tiu praktiko ne ŝanĝiĝis.

En 2011 laŭ mia propono aperis la senpaga membrokategorio ”Amiko de REU“, kies celgrupo, sekve al la tiutempa anonco , estis „esperantistoj, kiuj dum longa tempo ne aktivis kaj ne multe orientiĝas en la nuna movado, sed havas ĝenerale pozitivan rilaton al Esperanto, E-movado kaj REU“.

Kaj plu: ”Laŭ la statuto, membroj devas pagi kotizon, pro tio Amiko de REU ne povas nomiĝi, ekzemple, membro-simpatianto, kaj sekve havi voĉdonrajton dum REU-konferenco. Sed Amikoj de REU ricevas emfazitan partoprenrajton“.

La kategorio ne fariĝis populara: inter 2011 kaj 2023 maksimumo estis 6 ”amikoj“, listigitaj en la jaro 2014, en la aliaj jaroj estis malpli aŭ eĉ nul (2017). Sed jen en la listo de 2024 videblas ke jam estas 11 ”amikoj“ de REU.

La kresko tamen ne estas iel ajn ligita kun interesiĝo de esperantistoj je la unio – en tiun kategorion estis metitaj homoj, kiuj loĝas ekster Rusio, ne gravas kie ili estis origine naskitaj.

– Laŭ la nova leĝo membro de socia organizo povas esti nur civitano de Rusio, aŭ persono sen civitaneco, aŭ eksterlanda civitano, kiu leĝe loĝas en Rusio. Eksterlandanoj ne loĝantaj en Rusio ne povas esti membroj de rusia organizo, klarigas por Libera Folio eksa estrarano de REU Nikolao Gudskov.

La koncerna informo aperis en la periodaĵo de REU ”Ponto“, kiun ricevas ne ĉiuj dumvivaj membroj, ĉar ne ĉiuj regule havigas al la estraro sian aktualan retadreson (kiu, ĉu la estraro aŭ la membro, devas prizorgi tion, estas alia demando). Ĉiuokaze en ”Ponto“ №135 (oktobro 2023) inter la decidoj de la 32-a Konferenco de la Unio aperas jena informo:

Ĉar eksterlandaj civitanoj ne plu povas esti membroj de REU, estis akceptitaj decidoj pri tiuj:

a) Boris Kolker estis proklamita honora membro de REU;

b) Statuso de ĉiuj aliaj eksterlandaj civitanoj, kiuj ĝis nun membris en REU, estas ŝanĝita al «Amiko de REU» anstataŭ «membro».

Kaj honoraj membroj, kaj amikoj de REU ricevas ĉiujn informojn (dissendatajn retpoŝte revuojn kaj tiel plu), sed ne havas rajtojn de membroj.

Gravas ke en la koncerna leĝo , kiu unue estis akceptita ankoraŭ en 1995, sed poste plurfoje ŝanĝita, modifita aŭ amendita, ne troviĝas rekta malpermeso por eksterlandanoj membri en socia organizo. Jen kio troveblas en la artikolo 19 de la leĝo (mia traduko):

Eksterlandaj civitanoj kaj personoj sen civitaneco laŭleĝe troviĝantaj en la Rusia Federacio povas esti fondantoj, membroj kaj partoprenantoj de sociaj organizoj, krom kazoj establitaj de internaciaj traktatoj de la Rusia Federacio aŭ federaciaj leĝoj <…>

Ne povas esti fondanto, membro aŭ partoprenanto de sociaj organizoj:

1) eksterlanda civitano aŭ persono sen civitaneco, pri kiu, laŭ la proceduro establita de la leĝaro de la Rusia Federacio, estis farita decido pri la nedezirateco de ties restado (loĝado) en la Rusia Federacio.

Supozeble ĝuste tiu punkto estis bazo por la REU-estraro, kiu akceptis la supre menciitan decidon. Sed la afero aspektas dubinda aŭ minimume ambigua, ĉar la tekston oni povas trakti dumaniere:

1) En rusia socia organizo ne povas membri ajna eksterlanda civitano aŭ persono sen civitaneco; kaj 2) En rusia socia organizo ne povas membri nur tiu eksterlanda civitano aŭ persono sen civitaneco, pri kiu estis farita decido…

Kaj sekve, se pri eksterlandano ne estis farita tiu decido, li/ŝi povas membri.

Laŭ mi la dua versio estas ĝusta, ĉar se estus alie, estus skribite tiel: ”Ne povas esti membro: eksterlanda civitano aŭ persono sen civitaneco aŭ persono, pri kiu…“

La estraro de REU tamen traktis la leĝon laŭ sia bontrovo.

Estas interese ankaŭ mallonge analizi la liston de eksterlandanoj, kiuj iam decidis iĝi dumvivaj membroj de REU. Mi volis kontakti iujn el la realaj personoj por ekscii, ĉu ili ankoraŭ memoras pri sia membreco en REU kaj ĉu estas en ordo por ĉiu el ili resti membro de la E-asocio, kies prezidanto faris plurajn publikajn deklarojn subtene al la rusia milito kontraŭ Ukrainio kaj la fiagoj de la rusia registaro.

Inter la dumvivaj membroj de REU estas kvar ekssovetianoj. Unu el ili estas civitano kaj loĝanto de Ukrainio, kiu ne havis tempon ĉesigi sian membrecon. Ĉiujn aliajn ekssovetianojn mi ne sukcesis kontakti, same kiel kvar aliajn eks-dumvivajn membrojn el Germanio, Ĉilio, Italio kaj Francio.

Aparte interesaj estas membroj Diesjatz el San-Marino kaj Djes Dva el Italio. Ambaŭ estas pure fikciaj nomoj: iliaj dumvivaj kotizoj estis pagitaj de anonimaj personoj (eble de unu sama), kiu(j) ne volis malkovri sia(j)n vera(j)n nomo(j)n, sed ankaŭ ne volis nur donaci monon al REU.

La nomo Diesjatz unue aperas en la jaro 2007, Djes Dva – en 2010. Ne estas klare kial la anonimulo(j) decidis elekti ne iu(j)n tipa(j)n nomojn, sed preferis la kripligitajn skribojn de la ruslingvaj ciferoj (diesjatz estas dek, djes dva – preskaŭ „dek [kaj] du“).

La sola eks-dumviva membro de REU kiu respondis la demandon estas la usonano Steve Cobb, jam delonge loĝanta en Germanio kaj nun nevole iĝinta ”Amiko”.

Li informis, ke li ne ricevis iun ajn sciigon pri la ĉesigo de lia dumviva membreco, sed klarigis, ke li havas densajn rilatojn kun Rusio – laŭ siaj vortoj, li vizitis Sovetunion la unuan fojon en 1986, studis tie en 1989, laboris en Rusio dum 10 jaroj kaj forlasis la landon kiel loĝlokon nur en 2010.

– Restas tie amikoj kaj familianoj, kun kiuj mi parolas ĉiutage (ruse se ne esperante), diras Cobb.

Rilate la membrecon Cobb diris, ke li restis dumviva membro de REU ĉar li ”dume restas viva”.

– Mi vizitis Rusion la lastan fojon en 2021, antaŭ la nova fazo de la milito, sed mi scias ke mi revenos. Jam dum mia vivo mi vidis sufiĉe multe da ŝanĝoj, kaj mi scias, ke okazos multe pli,  komentis Steve Cobb.

Grigorij Arosev


---

# La Universala Kongreso en 2025 okazos en Brno

**Published:** 2024-03-24

**URL:** https://www.liberafolio.org/2024/03/24/la-venontjara-universala-kongreso-okazos-en-brno/

**Categories:** movado

Por la 110-a Universala Kongreso de Esperanto (UK) la Estraro de UEA elektis Ĉeĥion kiel kongreslandon. Brno estos la venontjara kongresurbo. Ni republikigas la komunikon de UEA.

La gastiga urbo de 2025 estos Brno: kun ĉ. 400 000 loĝantoj, ĝi estas la dua plej granda urbo de Ĉeĥio, en la sudorienta parto de la lando.

Brno fondiĝis en 1243 kaj do havas riĉan historion kaj interesajn vidindaĵojn. Ĝi estas la historia ĉefurbo kaj plej granda urbo de Moravio, hodiaŭ funkcianta kiel t.n. statuta urbo kaj administra centro de la Sudmoravia Regiono.

La Esperanto-klubo de Brno estas la plej malnova en Ĉeĥio kaj eĉ en la tuta teritorio de la iama Aŭstrio-Hungario. Jam en 1901 ekestis en Brno organizita grupo de esperantistoj, kiu estis la unua en la tiama Aŭstrio-Hungario kaj tial nomis sin Unua societo de aŭstriaj esperantistoj.

Ĉeĥa Esperanto-Asocio (ĈEA) invitis kongresi en Brno ankaŭ pro la vigla nuntempa Esperanto-grupo (la unua en Ĉeĥio), kie kunvivas gravaj movadanoj kiel ekz-e Miroslav Malovec, Oldřich Arnošt Fischer, Josef Vojáček kaj la nova generacio: mezaĝaj kaj junaj aktivuloj kun alta lingvo-nivelo.

La inviton subtenis ankaŭ la regiona Brna Kongresa Buroo kaj la urbo Brno mem. Por konatiĝi kun la urbo ni rekomendas ankaŭ spekti la video-registritan prezenton de Brno rekte de Mirka Tomečková, la edzino de la prezidanto de ĈEA, Jiŕí Tomeček.

UEA do kongresos en Brno, orienta Ĉeĥio, en 2025. Ĉu ankaŭ vi partoprenos? La 110-a UK estas planata por okazi de la 19-a ĝis la 26-a de julio. La kongresejo estos la Universitato MENDELU, la urba universitato por estontaj agrikulturistoj, ĝardenistoj, ekologoj, sed ankaŭ ekonomikistoj kaj pedagogoj.

Kaj UEA rezervos specialan rabatitan kotizon por tiuj, kiuj aliĝos dum la 109-a UK okazonta en Aruŝo, Tanzanio. La 2-a aliĝperiodo de la 109-a UK daŭros ĝis la 31-a de marto 2024. Se vi ankoraŭ ne aliĝis, ne maltrafu la okazon facile aliĝi, daŭre kun rabato, per nia reta aliĝilo .

Laŭ Gazetara komuniko de UEA 2024-03-23

(La originala gazetara komuniko erare asertas, ke la UK unuafoje okazos en Ĉeĥio, ĉar en 1996 ĝi okazis ”en Ĉeĥoslovakio”. Tamen Ĉeĥoslovakio ĉesis ekzisti jam fine de 1992.)


---

# Kiel Nixon vizitis Esperanto-kongreson en 1959

**Published:** 2024-03-26

**URL:** https://www.liberafolio.org/2024/03/26/kiel-nixon-vizitis-esperanto-kongreson-en-1959/

**Categories:** movado

En 1959 Richard Nixon, la tiama vicprezidanto de Usono, neatendite vizitis la jubilean Universalan Kongreson de Esperanto en Varsovio. Informojn pri la vizito malkovris Guilherme Fians dum arkivaj esploroj ĉe University of Massachusetts Amherst, financitaj de Esperantic Studies Foundation. En artikolo speciale verkita por Libera Folio li rakontas pri la okazaĵoj en Pollando.

La 44-a Universala Kongreso de Esperanto okazis en Varsovio inter la 1-a kaj la 8-a de aŭgusto 1959. Koincide, Richard Nixon estis en Varsovio por kvartaga oficiala vizito inter la 2-a kaj la 6-a de aŭgusto. Tiutempe, Nixon estis vic-prezidanto de Usono, kaj lia vizito al Pollando (kaj, poste, al Sovetunio) estis grava, ĉar estis klopodo re-alproksimigi la ”Unuan” kaj la ”Duan” Mondojn, post jaroj da konfliktoj kaj malkonsentoj ĉiuspecaj.

La formalaj rendevuoj dum lia vizito inkluzivis plurajn kunsidojn kun membroj de la Komunista Partio kaj publikajn elmontrojn de amikeco inter la kapitalisma kaj komunisma blokoj.

Laŭ pluraj leteroj kaj raportoj kiujn mi trovis en la arkivejo de la Universitato de Massachusetts Amherst dum mia esplorvizito tie en 2023, dum unu el la veturadoj de Nixon en Varsovio, lin okulfrapis grupo de homoj kun esperantaj flagoj kaj verdaj steloj sur la ĉemizo.

Laŭ tiuj dokumentoj, li demandis pri la signifo de tiuj simboloj. Kiam li aŭdis pri Esperanto, li scivolis pri tio kaj petis ke lia ŝoforo stiru lin al la loko el kiu tiuj homoj venis. Li tiam atingis la kongresejon kune kun George V. Allen (la direktoro de USIA, United States Information Agency, kiu akompanis Nixon dum parto de ĉi tiu vojaĝo).

Laŭ la informoj en tiuj leteroj kaj dokumentoj, Allen estis impresita de la grandeco kaj vigleco de la esperanta komunumo kaj entuziasmiĝis pri tio.

Koincide aŭ ne, en la sekva jaro (1960), la internacie orientitaj radio-elsendoj Voice of America komencis elsendi ankaŭ en Esperanto. Voice of America daŭre elsendas (ekde 1942) en diversaj lingvoj, kaj ĝiaj elsendoj atingas multajn landojn, kun la celo disvastigi informojn kaj novaĵojn pri Usono al, laŭeble, la tuta mondo. Dum la periodo de la Malvarma Milito, Voice of America ankaŭ celis propagandi Usonon, montrante kiom libera kaj egaleca estas elstara kapitalisma lando kiel Usono.

Kiel direktoro de USIA, George V. Allen estis la respondeculo pri Voice of America, kaj eble estis li kiu instigis tiujn elsendojn en Esperanto. La esperantaj elsendoj de Voice of America daŭris de 1960 ĝis 1962.

Miaj tri hipotezoj pri tio (ankoraŭ nekonfirmitaj pro manko de fidindaj fontoj) estas:

aŭ Nixon timis pro la fakto ke esperantistoj kongresis en komunisma lando kaj volis re-kapitalismigi Esperanton pere de uzado en Voice of America;

aŭ Nixon rimarkis ke Esperanto havas veran internaciisman potencon kaj provis uzi tion favore al Usono kaj la ”Unua Mondo”;

aŭ Nixon mem ne havis signifan rolon en tiu entrepreno kaj tiuj Esperanto-elsendoj estis fakte iniciato de Allen.

Interesa fakto estas ke, krom esperantaj arkivoj kaj fontoj, mi ne trovis ie ajn informojn pri la vizito de Nixon al la Universala Kongreso de Esperanto, tiel ke mi demandas min ĉu tiu vizito vere okazis kaj kiom signifa ĝi estis.

Oni ne scias, ekzemple, ĉu Nixon nur rigardis la kongresejon el lia aŭtomobilo aŭ ĉu li efektive eniris kaj aŭdis homojn kiuj parolis la lingvon. Ĉiuokaze, la fakto estas ke, kelkajn monatojn poste, George V. Allen petis de Wilhelm (William) Solzbacher (esperantisto kaj ĵurnalisto ĉe Voice of America) starigi ĉi tiujn elsendojn en Esperanto.

Guilherme Fians

Pli pri la temo:

ESF: Varsovio, 1959: Richard Nixon, globvojaĝanto, kaj komunisto eniras Esperanto-Kongresejon


---

# UEA havas novan eksprezidanton

**Published:** 2024-04-02

**URL:** https://www.liberafolio.org/2024/04/02/uea-havas-novan-eksprezidanton/

**Categories:** movado

Kep Enderby neniam estis prezidanto de UEA. Anstataŭ li tiun postenon en la jaroj 1998–2001 havis Leonardo Popov, posta TEJO-volontulo. Tiel almenaŭ ŝajnas laŭ la portretoj de eksprezidantoj, kiuj nun pendas en la Centra Oficejo.

Kep Enderby estis aŭstralia parlamentano, ministro kaj poste juĝisto ĉe la Supera Kortumo de Nova Sud-Kimrio. Li lernis Esperanton en 1987, kaj poste estis prezidanto de Aŭstralia Esperanto-Asocio de 1992 ĝis 1997. Li forpasis en januaro 2015 en la aĝo de 88 jaroj.

Krome li fakte estis prezidanto de Universala Esperanto-Asocio de 1998 ĝis 2001. Tion tamen ne ekscios vizitantoj de la efektive jam preskaŭ ne funkcianta Centra Oficejo de UEA, kiuj studas la portretojn de la eksprezidantoj en la ĉambro Kanado.

La portretoj tie estis pendigitaj en 2008 post la renovigo de la domo, sojle de la Universala Kongreso en Roterdamo. Antaŭ tio ili dum dek jaroj pendis en la ĉambro Zamenhof en la teretaĝo. Ili estis inaŭguritaj dum la Malferma tago en aprilo 1998, dediĉita al la 90-jariĝo de la asocio.

Post la renovigo en 2008 tiu ĉambro iĝis la biblioteko Hector Hodler, kaj la portretoj migris al ĉambro Kanado en la dua etaĝo.

En la ĉambro Zamenhof nun restas nur la malplenaj librobretaroj, kiuj estis plene financitaj per donackampanjo. Donacinto de 2 000 eŭroj tiam rajtis doni nomon al unu bretaro.

La vico de portretoj ofte videblas sur la muro malantaŭ la ĝenerala direktoro de UEA, Martin Schäffer, kiam li partoprenas diversajn retajn kunsidojn, ekzemple tiujn de la komitato de UEA.

Schäffer tamen laboras ekster la Centra Oficejo, kaj ŝajne tre malofte vizitas la sidejon de la asocio. Almenaŭ la foto, kiun li uzas kiel kulison, ne plu estas aktuala. Tie malantaŭ li ekzemple dum la komitata kunsido en decembro 2023 klare videblis la portreto de Kep Enderby.

Efektive tamen en ties loko nun pendas foto de iu Leonardo Popov, kiu laŭ la teksto sur la foto estis prezidanto de UEA en la samaj jaroj, 1998–2001. Ŝajne temas pri la sama persono, kiu en 2022 estis volontulo de TEJO, do dum la indikita periodo li devis esti bebo.

La foto ŝajnas profesie produktita kaj la nomo de la ”eksprezidanto” tipografie aspektas same kiel tiuj de la veraj eksprezidantoj sur la apudaj fotoj. Ankaŭ tiaj aferoj povas rezulti, kiam la direktoro ne scias, kio okazas en la sidejo de la asocio.

La aranĝon de la fotoj dokumentis kunlaboranto de Libera Folio , kiu vizitis la Centran Oficejon dum la pasinta semajno. Laŭ informoj de Libera Folio , la nova portreto aperis tie jam en 2022, kiam Leonardo Popov estis TEJO-volontulo. La originala portreto de Kep Enderby laŭ la samaj informoj plu troviĝas en la kadro, sed malantaŭ la nova portreto.

Ni kontaktis Leonardo Popov kaj Martin Schäffer por ricevi pliajn informojn pri la malapero de Kep Enderby. Jam post la publikigo de ĉi tiu artikolo Popov respondis – ŝerce, asertante, ke li efektive estis prezidanto de UEA dum la indikitaj jaroj:

”Tamen mi estis viktimo de komploto. Malbonanimaj kaŝitaj individuoj, eble volapukistoj, provis forviŝi min el la historio de Esperanto. Ili organizis gigantan makiavelan planon, sen komparo en historio, inventi la fikcia persono de Kep Enderby. Monatoj kaj monatoj da laboro por anstataŭigi mian nomon per lia en la arkivoj kaj en la Vikipediaj paĝoj. La sola restanta atestanto de mia heredaĵo estas mia foto en la ĉambro de prezidentoj de UEA.”


---

# Tuj aperos la unua televidserio en Esperanto

**Published:** 2024-04-09

**URL:** https://www.liberafolio.org/2024/04/09/tuj-aperos-la-unua-televidserio-en-esperanto/

**Categories:** kulturo

Ne ekzistas esperantlingvaj televidstacioj, sed tamen povas ekzisti esperantlingva realec-televido. La unua tia serio nomiĝas Esperanto Senlime kaj estis produktita de TEJO kun subteno de Eŭropa Unio. La unua epizodo spekteblos en la reto post iom pli ol monato.

Vojaĝkonkursoj estas unu el la variaĵoj de tiel nomata realec-televido – televida serio, dum kiu la partoprenantoj devas fari specifan vojaĝon, plenumante diversajn taskojn kaj defiojn. Konata ekzemplo estas la usona The Amazing Race, en kiu duopaj teamoj devas ĉirkaŭveturi la tutan mondon. En tiu serio aperis pli ol 400 epizodoj dum 36 sezonoj.

La esperantista variaĵo estas iom pli senpretenda. En la unua sezono de Esperanto Senlime, kies unua epizodo spekteblos la 18-an de majo, la 17 partoprenantoj vojaĝas el Roterdamo al Barcelono. La projekto estis financita de EU kadre de la programo Erasmus+ kaj realigita de TEJO.

– Origine la projekto daŭrigas la emon en TEJO realigi pli kaj pli amuzajn kaj frenezajn ideojn, kiun ni komencis per la muzikalaj projektoj. La ideo estas fari ion kion junuloj ĝuas kaj estas per kaj en Esperanto anstataŭ por Esperanto. Alivorte, fari ion por la komunumo, ne por varbi, instrui aŭ simile, rakontas Carlos Pesquera Alonso.

Li estas subvencipetisto de TEJO, kaj havis la ĉefan respondecon pri la produktado de la serio. La subvencion de 20 000 eŭroj ricevis TEJO kune kun siaj landaj sekcioj en Katalunio, Francio kaj Germanio kadre de la temo de interkulturo kaj zorgo pri medio. Patroprenis ankaŭ la landaj sekcioj en Pollando kaj Litovio.

La partoprenantoj veturas trajne per Interrail-karto, sed ankaŭ petveture. La vojaĝo daŭris dek tagojn, kaj kun helpo de lokanoj oni preparis taskojn kaj defiojn por la partoprenantoj en ses urboj en kvar malsamaj landoj.

– En ĉiu urbo la partoprenantoj devis alfronti defiojn por gajni poentojn; ankaŭ dum la vojaĝoj inter urboj. La partoprenantoj registris sin per poŝtelefonoj kaj kameraoj, materialo kiun ni uzas por munti la 16 ĉapitrojn de la serio, rakontas Carlos Pesquera Alonso.

Kiuj estis la partoprenantoj kaj kiel vi trovis ilin?

– Ĝenerale estas junuloj kiuj aktivas en la junulara esperantista movado, sed ne nure. Estis du komencantoj kaj unu denaskulo. TEJO afiŝis alvokon kaj homoj respondis. Kelkaj el ili estis rekte kontaktitaj, ĉar ni konsciis ke ili havas la perfektan profilon por la projekto. Ekzemple la komencantoj estis amikoj de esperantistoj, kiuj estis konvinkitaj de la ideo.

– Temas pri iom aventura projekto. Ĝi ne taŭgas por ĉia homo, ne ĉiu havas tiom da libera tempo, pro la streĉo de la vojaĝo, ktp. Ankaŭ, la mono ne estas tre alta por tiu defio. Ni sciis ke ni devas ŝpari per helpo de lokanoj gastigontaj nin parte aŭ tute.

Kion devis fari ĉiu partoprenanto? Ĉu ĉiu havas la samajn taskojn kaj defiojn?

– Defioj en la urboj estas puzloj, misteroj kaj ludoj. Ekzemple, en Roterdamo la partoprenantoj devis bicikle atingi lokojn por pretigi la diversajn defiojn. Unu estis antaŭ la CO, kie la tri unuaj teamoj kiuj kantis la Esperon ricevis poenton. Alia ekzemplo estis danci la bambon. Tie la poentoj iris al la teamoj kiuj dancis la bambon kun la plej granda kvanto de homoj.

– Ĉiu faras la saman vojaĝon kaj ni ne perdas partoprenantojn. En kelkaj el tiaj serioj tiel okazas. Sed ili ne nepre vojaĝas kune. Estas horo ekde kiam ili rajtas ekvojaĝi kaj ĉiuj povas organizi sian propran vojaĝon. Por tio, la partoprenantoj havis Interrail-bileton. Ili ankaŭ povis petveturi. Fakte, por unu el la vojaĝoj estis devige vojaĝi petveture. Tio estis speciale interesa, ĉar por pluraj estis la unua fojo petveturi.

Ne ĉiuj partoprenantoj estas spertaj esperantistoj, kaj la lingvaĵo en la serio sekve ne estas senerara, Carlos Pesquera Alonso rakontas.

– Temis pri vera uzo de Esperanto. Ne temas pri io skriptita, kiel kun la muzikaloj. Kaj tiel oni rimarkos kiel la junuloj uzas la lingvon en realaj situacioj. Tial ĝi malpli ĝustas, sed laŭ mi estas pli proksima al la junuloj kiuj povas interesiĝi partopreni en la movado.

La tuj aperonta unua sezono de la serio estis filmita pasintjare. Nun oni jam planas la sekvan sezonon, en kiu la partoprenantoj veturos inter Berlino kaj Vilno.

– Ni jam ricevis la aprobon de la subvencio. La diferenco estos la partoprenantoj, la itinero kaj precipe la sperto. Pasintjare ni faris plurajn erarojn, ĉar ni ne havis sperton. Tio estos videbla en la kvalito de la videoj, sono, grafikaĵoj, defioj, kaj tiel plu. Sed la kerno restos la sama: aventura vojaĝo por la partoprenantoj kaj amuzaj videoj por la komunumo.


---

# Vikinovaĵoj strebas iĝi pli multflankaj

**Published:** 2024-04-16

**URL:** https://www.liberafolio.org/2024/04/16/vikinovajoj-strebas-igi-pli-multlfankaj/

**Categories:** interreto, movado

Pro unuflanke putinisma raportado pri la milito en Ukrainio ni antaŭ unu jaro forigis la ligilojn al la freŝaj artikoloj de Vikinovaĵoj en Libera Folio . La projekto tamen plu ekzistas, kaj ĵus aperis la mila artikolo. Unu el la aktivuloj estas Vladimir Perepelica, kiu nun alvokas pli da homoj partopreni, por igi la projekton pli multflanka kaj ekvilibra.

Vikinovaĵoj en Esperanto trapasis la limon de mil artikoloj. Ĉu la atingo estas kaŭzo por ĝojo aŭ por medito? Provu ni konkludi kune.

Vikinovaĵoj estas libera kaj senpaga interret-revuo, redaktata de volontuloj. La esperanta parto de Vikinovaĵoj naskiĝis la 13-an de novembro 2010 . La unua novaĵo en Esperanto tamen aperis jam en februaro de la sama jaro. Ĉiu vikia projekto komencas sian vivon en kovilo kaj eloviĝas por vasta publiko post konvinko pri vivkapablo.

Dum la tuta historio de Vikinovaĵoj la kvanto de aktivaj partoprenantoj tamen ĉiam estis mizera: nur dufoje dum la ekzisto de la projekto ĝi atingis 5 uzantojn kiuj faris po pli ol kvin korektojn dum kalendara monato. Ofte estis nur unu aŭtoro. Kulpas manko de informado pri la projekto. Pasis 14 jaroj kaj ĝis nun ne multaj esperantistoj scias pri Vikinovaĵoj.

Ĉar la aŭtoroj malmultas, ne eblas paroli pri ia distribuo de temoj. Tamen estas grava regulo: aŭtoroj verkas novaĵojn pri temoj, kiuj interesas ilin mem. Ekzemple por mi estas interesaj aferoj rilataj al kosmonaŭtiko, kaj mi intencas verki pri tiaj aferoj. Sed okazis teror-atenco apud Moskvo, kaj mi verkis pri tio . Nun al ni venis aŭtoro kiu planas verki pri bankaj kaj financaj aferoj – estas tre bone.

La aŭtoro mem elektas manieron de verko de la nova artikolo. Sed estas grava limigo: vikinovaĵoj ne estas persona blogo kaj blogecaj artikoloj estas forviŝataj.

Organizantoj de diversaj Esperanto-eventoj povus en Vikinovaĵoj sciigi pri tiuj al la vasta publiko. Tamen mi ne vidas alfluon de la movadaj aktivuloj. Kial?

Mi opinias, ke ili fiksiĝis en la informa veziko de sociaj retoj: ili publikigas informojn kaj raportojn en Facebook aŭ X (eksa Twitter), kaj opinias, ke tio sufiĉas. Rezulte la novaĵojn vidas nur iliaj samvezikanoj kaj la informoj preteriras aliajn esperantistojn.

Vikinovaĵoj ne fermas la uzantojn en informa veziko. Eĉ male: per siaj enaj mekanismoj unu artikolo estas ligita kun aliaj artikoloj (per temaj kategorioj) kaj eksteresperantaj partoj de Vikinovaĵoj, Vikipedioj kaj aliaj vikiaj projektoj. Problemo aliflanke estas ke la manko de aŭtoroj kaŭzas malabundon de vidpunktoj.

De tio sekvas diversdirektaj riproĉoj al nia projekto. La amaso de vidpunktoj formas neŭtralecon de Vikinovaĵoj. Sed, ve, nun en la esperantlingvaj la legantaro multas dum la aŭtoroj malmultas.

La problemo cetere rilatas ne nur la esperantan parton de Vikinovaĵoj. Post la komenco de la Rusia-Ukrainia milito oni tuj komencis akuzi la aŭtorojn de la ruslingva parto. Mi al la akuzintoj ĉiam proponis memstare verki artikolojn kaj inter pli ol cent akuzintoj nur du aŭ tri provis ion verki.

Rezulte en ruslingvaj Vikinovaĵoj aperis nur tri artikoloj prezentantaj ukrainian vidpunkton. Mi turnis min al kelkaj konataj ukrainoj por ricevi intervjuon, sed tiuj aŭ silentis, aŭ forpelis ”reprezentanton de Putina lando”. Du el ili laŭte riproĉis la ruslingvan Viki-komunumon pri subteno al Putinisma vidpunkto.

En esperantlingvaj Vikinovaĵoj estas same. Kiam aperis artikolo pri la teror-atako en Crocus City Hall, de putinemaj esperantistoj ni aŭdis kritikon pri forgeso de gravega elpaŝo de Putin, dum de malputinemaj venis kritiko pri la mencio de vaste konigita Putina opinio pri ”ukrainia spuro”.

Post mia invito prezenti alian vidpunkton, neniu venis al Vikinovaĵoj. Ve, en nuna mondo oni ŝatas nur sian vidpunkton, la alian oni malbenas.

Alia sekvo de la malvasta rondo de aŭtoroj estas blindigo per kutimo. Ekzemple, mi ĉiam redaktas vikiajn projektojn per komputilo. Mi dum preskaŭ dudek jaroj agordis la Vikimedian ilaron por mi. Kaj la aliaj aŭtoroj agis same.

Sed la moderna legantaro ne uzas komputilon por interretaj servoj. Nur ĵus mi komprenis, ke ili vidas tute alian paĝaron ol mi. La uzo de telefonoj por legi novaĵojn estas por mi nekutima kaj mi speciale testas diversajn funkciojn de la projekto per telefono. Mi nun ĉiutage trovas novan mankon. La problemon necesas solvi.

Kiajn perspektivojn do havas Vikinovaĵoj? Mi duonserioze respondu ”nebulajn”. Mi tre esperas allogi novajn aŭtorojn, kiuj alportos ne nur artikolojn, sed novajn nociojn, novajn vidpunktojn. Nun en Vikinovaĵoj aktive evoluas la ena teknika parto: aperas novaj iloj, per kiuj aperas novaj funkcioj por la legantaro kaj por la aŭtoroj.

Ekzemple plivastiĝas ligoj kun aliaj vikiaj projektoj, kaj se vi vizitos Kategorio:Volodimir Zelenskij vi vidos multegajn ligojn enajn kaj eksterajn. Per la ligoj vi povos ricevi pli da informo pri la ĉefa temo kaj pri aliaj temoj tuŝantaj la ĉefan.

Aperis la vikinovaĵa projekto ”Mallongaj novaĵoj”. La artikoloj de la novaĵoj konsistas el kelkaj mallongaj (unu-du frazaj) mesaĝoj pri iu temo. Nun ĉiun tagon (ekzemple, ” Mallongaj novaĵoj de 10-a de aprilo 2024 ”) kreas homo, sed mi planas en la fino de majo realigi aŭtomatan kreon de ĉiu nova tago.

Por aldoni mallongajn novaĵojn ne necesas verki longan artikolon kaj ni esperas ke la projekto helpos al novicoj poiome plonĝi en la kondiĉojn de Vikinovaĵoj.

Certe necesas mencii pri mia plej ŝatata projekto, ”Arkivaj novaĵoj”. La senco de la projekto estas publikigi en la esperanto-vikinovaĵoj informojn el aliaj Esperantlingvaj fontoj. Temas ne pri nuntempaj novaĵoj sed pri vere malnovaj.

Nun ni testas la projekton kun tekstoj el Libera Folio . Mi opinias, ke post duonjaro eblos aparte rakonti pri la evoluo de la projekto ĉar laŭ mia opinio la projekto estas tre grava por la Esperanto-movado.

Estimataj esperantistoj, venu al Vikinovaĵoj, verku artikolojn pri interesaj por vi temoj, rakontu pri eventoj kiujn vi organizas aŭ partoprenas.

Vladimir Perepelica


---

# Zamenhof en la Juda muzeo en Vilno

**Published:** 2024-04-23

**URL:** https://www.liberafolio.org/2024/04/23/zamenhof-en-la-juda-muzeo-en-vilno/

**Categories:** historio, kulturo

Nova sekcio de la Juda muzeo en Vilno koncentriĝas al la kulturo de la identeco de la litoviaj judoj. Tie troveblas ankaŭ eksponaĵoj pri Ludoviko Zamenhof kaj lia rilato al Litovio.

Meze de januaro 2024 en la litovia ĉefurbo Vilno estis malfermita plia parto de la Juda muzeo. Pli frue jam ekzistis kaj daŭre funkcias muzeo dediĉita al la juda kulturo kaj arto, krome ekzistas la ”Verda domo” – tie en la malgranda konstruaĵo estas lokita konstanta ekspozicio memore al la Holokaŭsto kaj ties viktimoj.

La novinaŭgurita domo oficiale nomiĝas ”Muzeo de la kulturo kaj identeco de la litoviaj judoj”, ĝi situas en unu el la centraj stratoj de la urbo – Pylimo gatvė.

En la tri etaĝoj estas prezentitaj la vivo de la judoj ekde la apero de iliaj spuroj en Litovio ĝis la nuna momento; krome estas montrataj vivkutimoj kaj edukado de judoj. En la plej supra etaĝo oni ekspozicias artaĵojn de la pentristo Rafael Chwoles (1913-2002).

Por esperantistoj estos interese ekscii pri la ĉambro dediĉita al la lingvoj. Temas pri la ejo kie per malgrandaj ekspozicieroj estas rakontate pri kvar homoj kiuj havis rilaton al Litovio kaj samtempe antaŭenigis lingvojn. Jam konjekteblas ke inter tiuj estas Zamenhof kaj Esperanto (la tri aliaj lingvoj estas la hebrea, la jida kaj mem la litova).

Al Zamenhof estas dediĉita unu ekspozicia tablo kaj krome baldaŭ devos esti uzebla aŭda ĉiĉeronado (meze de aprilo 2024 la servo ankoraŭ ne estis preta).

Subskribo sub unu el la fotoj rakontas pri Zamenhof mem kaj mencias la fakton ke li loĝante en Litovio laboris pri la dua versio de la Internacia Lingvo. Krome estas skribite ke la edzino de Zamenhof originas el la litovia Kaunas.

La dua foto montras vizitantojn de Esperanto-kursoj en la malgranda litovia urbo Gargždai – ĝi estas konata pro la fakto ke ĝuste tie, jam la 24-an de junio 1941, okazis la unua en Litovio amasa masakro de judoj kadre de la Dua Mondmilito.

La tria foto estas kovrilo de la traduko de la zamenhofa libro, eldonita de Litovia Esperanto-Asocio en 1940. (La angla titolo estas ”Ni ne estas revuloj”, sed mi ne trovis iun ajn libron de Zamenhof kun tia nomo.)

Neniu el la laborantoj de la muzeo sciis kiu konkrete decidis ke en la ekspozicio estu prezentita ankaŭ Zamenhof kaj Esperanto, kvankam principe la afero aspektas plene logika.

En la domo, kie nun estas la juda Muzeo de kulturo kaj identeco, antaŭ pli ol jarcento troviĝis knabina gimnazio, poste oni uzis la domon por rekvalifikaj kursoj, kaj post la sendependiĝo de Litovio en la ejo estis lokitaj la arkivo kaj biblioteko de la muzeo.

Grigorij Arosev


---

# UEA dancos por paco

**Published:** 2024-04-26

**URL:** https://www.liberafolio.org/2024/04/26/uea-dancos-por-paco/

**Categories:** UEA, movado

Kolekto de duminutaj filmetoj de dancoj por paco estos la celo de projekto, en kiu UEA kunlaboras kadre de Unesko. Tiel UEA sukcesos montri, ke Esperanto estas tutmonda lingvo, diras François Lo Jacomo, estrarano de UEA.

Okaze de la Internacia Tago de Paco, 21 septembro 2024, grupo de neregistaraj organizaĵoj partneraj kun Unesko prezentos programon kun interalie kolekto de duminutaj filmetoj de dancoj por la paco. Gravan rolon en la projekto havas UEA . Libera Folio petis estraranon de UEA François Lo Jacomo rakonti pli.

Libera Folio: Pri kio temas la aranĝo?

François Lo Jacomo: – En Unesko estas reprezentataj ĉirkaŭ 200 ŝtatoj kaj 400 neregistaraj organizaĵoj (NRO-j). La rezoluciojn kaj programojn de Unesko decidas la ŝtatoj, sed la NRO-j organizas siajn proprajn internaciajn konferencojn kaj sian propran programon, interalie forumojn kaj festadon de internaciaj tagoj. Ekde 2012, grupo de NRO-j gvidata de la pacmovado proponis festadon de la Internacia Tago de Paco, kaj pluraj tiaj festadoj okazis, organizitaj de tiu grupo de kelkdek NRO-j (inter kiuj UEA).

– En 2019, la gvidanto de la grupo, Michel Thouzeau, sugestis, ke inter la laborlingvoj de la venonta tia evento (korusoj por la paco) estu Esperanto, kaj UEA multe reklamis tiun ĉi oportunon, pro kiu aliĝis sufiĉe multaj pliaj korusoj. Interalie ni organizis Internacian Esperanto-Koruson, kun kantistoj el dek du landoj, kiu venis surloke en Tolosa por kanti en Esperanto (vidu filmeton ). La nuna evento estas daŭrigo de nia komuna agado por la paco: ĉi-jare temos pri dancoj por la paco (danco kaj paco kundivide).

Kiu estas la rolo de UEA en ĝi?

– La grupo de NRO-j ne estas formale strukturita, kaj ĉiuj organizoj estas bonvenaj en la grupo, sed tiuj, kiuj plej aktivas por la koncernaj eventoj, nature ludas gvidan rolon. UEA partoprenis ekde la komenco, sed ĝia konsiderinda partopreno en la evento de Tolosa, korusoj por la paco, igis ĝin nemalhavebla kungvidanto. Des pli, ke ĉi-jare la retejon de la evento prizorgis esperantistoj, Nathalie Kesler kaj mi mem. Tiu ĉi retejo estas kvarlingva: franca, angla, hispana kaj Esperanto.

Kial UEA ricevis tiun rolon?

– En Unesko, kiel en multaj organizaĵoj, ne abundas laborfortoj, kaj financado malfacile troveblas. Se iu aktivas por la sukceso de difinita projekto, li facile akiras gravan rolon inter la NRO-j. UEA kunfinancis la eventon en Tolosa, korusoj por la paco, kaj la forumon okazintan en Otavo en novembro 2022 pri interalie indiĝenaj lingvoj. La nombro de organizaĵoj, kiuj efektive pagas sian jaran kotizon al la Lig-Komitato de NRO-j, estas bedaŭrinde malgranda, sed UEA regule pagas. Mi mem, reprezentanto de UEA ĉe Unesko, investis multan tempon kaj monon en tiuj eventoj, kaj nuntempe en la retejo de la evento “danco kaj paco kundivide”.

Kion povas fari esperantistoj?

– Esperantistoj povas mem partopreni en la projekto se inter ili estas dancistoj (ne nepre profesiaj), kaj ili povas konatigi la projekton eĉ al ne-esperantistaj danco-grupoj, kiuj povos partopreni. Ne necesas esti esperantisto por proponi sian dancon. En multaj esperantistaj aranĝoj oni invitas artistojn, ofte dancistojn, foje ne-esperantistajn, kaj proponi al tiuj ĉi dancistoj partopreni en la projekto estas facile, des pli, ke la partopreno (sendado de duminuta filmeto de danco por la paco) estas facila kaj kvazaŭ senkosta. La principa limdato por aliĝi estas tre baldaŭ, sed ĝi ne estos tute strikta, ĉefe gravos, ke la filmetoj alvenu ĝustatempe (en majo), por ke ni havu tempon munti ilin por la septembra evento.

Kiajn konkretajn rezultojn de la projekto oni antaŭvidas?

– Danke al sia kontribuo, UEA montriĝos unu el la gravaj partneroj de Unesko, kaj tio favoros niajn ceterajn planojn en Unesko. Ni sukcesos pruvi, ke esperantistoj kapablas trovi dancgrupojn en multaj landoj, do Esperanto ja estas tutmonda lingvo, kaj ke ni alportas efektivan kontribuon al la sukceso de tia evento, kio gravas por Unesko. Tio helpos nin antaŭenigi projektojn kiel la tagon de Esperanto, eventualan promocion de UEA inter la NRO-j, Esperanto kiel nemateria kultura heredaĵo de la homaro. Nuntempe ni tre aktivas en Unesko kaj en UN, ni sendos du reprezentantojn al maja grava UN-pintkunveno en Najrobio, kaj nia efektiva kontribuo en “danco kaj paco kundivide” helpos en nia ĝenerala UN- kaj Unesko-agado.


---

# Etsuo Miyoshi leteras al eŭropaj parlamentanoj

**Published:** 2024-04-30

**URL:** https://www.liberafolio.org/2024/04/30/etsuo-miyoshi-leteras-al-europaj-parlamentanoj/

**Categories:** movado

La emerita japana entreprenisto Etsuo Miyoshi daŭrigas sian reklamkampanjon por Esperanto en EU. Li nun sendis leteron kaj anglalingvan libron pri la lingva problemo al germanaj kaj francaj parlamentanoj sur nacia kaj eŭropa niveloj. Jam en 2012 Miyoshi rakontis al Libera Folio, ke li kredas je fina venko de Esperanto en Eŭropa Unio.

Etsuo Miyoshi eklernis kaj ekŝatis Esperanton en 1995. Ekde tiu jaro li ankaŭ financis la gravan subvencion Cigno, kiu dum 17 jaroj estis aljuĝata al diversaj esperantistaj agadoj, ĝis li nuligis ĝin en 2012.

Lerninte Esperanton li baldaŭ decidis kontribui al la diskonigo de la lingvo per anonckampanjoj en eŭropaj gazetoj. La unuaj anoncoj aperis jam komence de la 2000-aj jaroj. En 2012 li rakontis al Libera Folio , ke li kredas je fina venko de Esperanto en Eŭropa Unio.

Post kelkjara paŭzo li en 2023 reaktivigis sian reklamkampanjon en eŭropaj gazetoj. La kostegaj anoncoj tamen estis neprofesie fasonitaj kaj laŭ iuj prijuĝoj povis eĉ malutili al la publika bildo de Esperanto.

Ĵus Etsuo Miyoshi diskonigis , ke li sendis leteron pri Esperanto al 170 anoj de la Eŭropa Parlamento el Germanio kaj Francio, kaj al 1 772 naciaj parlamentanoj en la samaj landoj. Krome la letero estis sendita al la prezidanto de la Eŭropa Komisiono kaj al la prezidento de Francio.

Laŭ lia informo, la leteron li sendis kunlabore kun UEA, Eŭropa Esperanto-Unio kaj Germana Esperanto-Asocio. Krom li subskribis ĝin Seán Ó Riain por Eŭropa Esperanto-Unio, Martin Haase por Germana Esperanto-Asocio, kaj Renato Corsetti kiel prezidanto de la Eŭropa Komisiono de UEA.

La teksto de la letero tuj vekis iom da miro inter esperantistoj, interalie ĉar ĝi ĉefe estas en mi-formo kaj grandparte temas pri la agado de Etsuo Miyoshi mem.

La argumentoj, kiujn la letero prezentas por Esperanto, ne estas aparte konvinkaj.

”Rekta dialogo per neŭtrala Esperanto faciligas interkomprenon kaj la eviton de konfliktoj, kaj ebligas al ni eskapi el homa historio de tragedio kaj malŝparo, milito kaj rekonstruo”, la letero asertas. Krome Esperanto ”atutos kontraŭ mondovarmiĝo”.

En komento en la reta forumo UEA-membroj la iama ĝenerala direktoro de UEA, Osmo Buller, akre kritikas la leteron kaj esprimas miron, ke oni povas kredi je ĝia utilo:

– Eĉ se la aktuala letero estus adresita al ordinaraj homoj, ĝia teksto estus tre malsukcesa. Tiom pli malsukcesa kaj maltaŭga ĝi estas, ĉar adresita al pintaj politikistoj.

Laŭ Buller la stilo de la letero estas terura kaj la teksto parte apenaŭ komprenebla.

– Restas unu ebla solvo: ne dissendi la leteron. Se iu legus ĝin, tiu trovus plian konfirmon de siaj antaŭjuĝoj pri esperantistoj.

Iama prezidanto de UEA, Humphrey Tonkin, en la sama forumo skribas, ke li ”iom samopinias” kun Buller precipe pri la neklareco de la letero en ĝia nuna formo.

– Nepras ligi la argumentojn por Esperanto al la nuna lingva diskriminacio favore al la angla, efektive al lingva diskriminacio entute. Kio estas la problemo kiun Esperanto celas solvi, kaj kiel tiu solvo povus rezultigi pozitivan progreson?

Renato Corsetti, same eksa prezidanto de UEA, kaj mem subskribinto de la letero, argumentas ke la letero ne estas senutila, ĉar ĝin akompanas la anglalingva verko ” Language Policy and the Future of Europe ”, kiu laŭ li bone klarigas la signifon de Esperanto.

– Oni povas esperi, ke ne la parlamentano, sed helpanto de unu el liaj vicsekretarioj rigardos almenaŭ la kovrilon.

Ĉe la eldonejo la rabatita prezo de tiu libro nun estas 40 britaj pundoj, do 47 eŭroj. Se la libro estis sendita al 170 anoj de la Eŭropa Parlamento, jam tio kostis preskaŭ 8 000 eŭrojn. Se ĝi estis sendita ankaŭ al la 1 772 anoj de naciaj parlamentoj, la kosto estus pli ol 91 000 eŭroj, se oni ne ricevis aldonan rabaton por tia granda aĉeto. Ajnakaze temas pri sumo, kiu sendube povus esti investita kun pli granda utilo por la Esperanto-movado.

Cetere estas simbole, ke oni trovas tute en ordo sendi al germanaj kaj francaj parlamentanoj libron en la angla.

Pri la dissendo grandparte okupiĝis Lu Wunsch-Rolshoven, kiu estas salajrata komunikisto de UEA por ekstera informado, sed ankaŭ sekretario de Etsuo Miyoshi.

– Mi en la agado partoprenas kiel sekretario de Etsuo Miyoshi, li rakontas al Libera Folio.

La celo de la kampanjo laŭ li estas atingi, ke EU igu Esperanton unu el siaj oficialaj lingvoj.

– Eĉ se tio ne okazos baldaŭ, atentigi pri Esperanto.

Libera Folio: Supozeble vi vidis la kritikojn pri la enhavo de la letero – kiel vi respondas al ili?

– Pri la kritikoj mi ne respondas. Homoj rajtas je siaj opinioj.

Ĉu ne estus bona ideo ne sendi la kostan libron al ĉiuj, sed proponi ĝin senpage al interesiĝantoj? Tiel oni ankaŭ ekscius, kiuj fakte interesiĝas?

– Certe oni povas imagi aliajn agmanierojn. Renato komentis pli-malpli, ke je kritiko rajtas ĉefe tiuj, kiuj mem konkrete agas por la disvastigo de Esperanto kaj kiuj ne nur diskutas.

Sed tamen, ĉu ne estus bone, se interesita ricevanto de la letero povus fari ion konkretan? Ekzemple peti la libron?

– Ĉiu interesita ricevanto povas konkrete mem plu informiĝi pri Esperanto. Se estas demandoj, ĉiu ricevanto certe povas kontakti la sendinton kaj la subskribintojn.


---

# Planado pri laborplano por UEA daŭras de 2017

**Published:** 2024-05-07

**URL:** https://www.liberafolio.org/2024/05/07/planado-pri-laborplano-por-uea-dauras-de-2017/

**Categories:** UEA, movado

Kion volas atingi Universala Esperanto-Asocio dum la proksimaj jaroj? Tion oni atendus legi en la strategia laborplano de la asocio – se ĝi ekzistus. En 2017 ĉesis validi la antaŭa plano, el kiu preskaŭ nenio estis realigita. De tiam daŭras babiloj pri nova plano.

La Esperanto-movado vivas samtempe en du paralelaj mondoj. Unuflanke en la mondo de ideoj, kun ŝvelantaj planoj kaj celoj – aliflanke en la reala mondo, kun daŭre ŝrumpantaj rimedoj, malaperantaj servoj kaj marĝeniĝo disde la ĉeffluoj de la socio.

En tiaj cirkonstancoj facile okazas, ke oni fuĝas en la mondon de ideoj. Multaj Esperanto-organizaĵoj grandparte perdis la kontakton kun la ĉirkaŭa realo kaj profundiĝis en siaj grandaj planoj pri lingva revolucio.

En la kazo de UEA jam eĉ ne temas pri planoj, sed planoj pri planoj. Ellaborado de nova strategia laborplano de multaj jaroj estas unu el la ĉefaj okupiĝoj de la estraro de UEA. Babiloj pri la graveco de strategia planado daŭras minimume ekde 2019, kiam ekoficis la nuna prezidanto de la asocio, Duncan Charters.

Konkreta plano tamen daŭre ne ekzistas, krom en la formo de kvar ”kolonoj” kun la komuna akronimo KIRI: Kunlaborado, Informado, Rilatoj kaj Instruado.

La plej aktuala strategia laborplano de UEA estis aprobita de la komitato de UEA en Rejkjaviko en julio 2013, kiam Mark Fettes estis elektita nova prezidanto de la asocio. Tiu plano estis la rezulto de trijara laboro de Komisiono pri strategiaj demandoj, elektita en Havano en 2010. Efektive ĝin verkis Mark Fettes mem.

La bombasta plano estis pli ol 30-paĝa kaj tre detala. Por igi ĝin iom pli superrigardebla, la ”strategiaj prioritatoj” de UEA por la jaroj 2013–2017 estis resumitaj en aparta, kvarpaĝa apendico . La unua en tiuj prioritatoj estis “Modernigi kaj kompletigi la publikan bildon pri Esperanto”.

Kadre de tiu prioritato UEA devis interalie ellabori informilojn kiuj objektive kaj konvinke prezentu Esperanton por diversaj celpublikoj, kaj komunajn normojn por informado, kiuj konsistigu karakterizan informstilon de UEA.

Eĉ tiu unua strategia prioritato ne estis realigita. Same ĝis nun ne estis realigita la reteja renovigo, por kiu la komitato de UEA en Rejkjaviko dediĉis 100 000 eŭrojn. (La mono ja estis elspezita.) Similan sorton efektive havis preskaŭ la tuta enhavo de la ampleksega plano, konstatis Paweł Fischer-Kotowski en artikolo aperinta en Libera Folio en aŭgusto 2017.

Aparte miriga nia aŭtoro tiam trovis, ke daŭre mankis nova strategia plano por la sekvaj kvin jaroj. Des pli oni povus do miri, ke de tiam jam pasis pli ol ses jaroj, kaj la plano plu mankas.

Oni povas kompreneble demandi, ĉu necesas nova laborplano, se eĉ la antaŭa ne estis plenumita. Tamen la nuna prezidanto de UEA, Duncan Charters, kiu oficas ekde 2019, ja multfoje kaj multvorte esprimis sian opinion pri la graveco de strategia planado. La planado pri nova laborplano efektive daŭras dum lia tuta oficperiodo.

En sia unua novjara mesaĝo kiel prezidanto de UEA, aperinta en la revuo Esperanto en januaro 2020, Duncan Charters skribis:

“Ni nun komencas diskuti pri strategia plano, kiu aperos en la Forumo por komentoj de la membroj kaj diskutado antaŭ akcepto dum la UK en Montrealo.”

La Montreala UK devis okazi en 2020, sed estis nuligita pro la pandemio. Neniu strategia laborplano estis akceptita dum la virtuala kongreso en 2020, aŭ dum la virtuala kongreso 2021, aŭ en 2022, kiam fine ordinara Universala Kongreso povis okazi en Montrealo.

Tuj antaŭ la UK en 2022 Duncan Charters en la komitata diskutejo denove akcentis la gravecon de strategia planado:

“Por decidi pri la sekvantaj novaj direktoj, ne eblas prokrasti la strategian planadon kiu ne plu prenu duan lokon al premaj ĉiutagaj urĝaĵoj.  Ni devas navigi la estontecon, ne lasi la ondojn decidi kien iru nia ŝipo.”

Gravaj demandoj por la strategia planado laŭ li estis interalie, kio anstataŭos la Jarlibron ( malaperigitan en 2018) , la sorto de la delegita reto, sed ankaŭ enkonduko de Esperanto en lernejojn. Por tia granda projekto laŭ li necesos vasta kunlaboro.

“Tiu kunlaboro estos tre konkreta venontjare kiam ĉiuj kongresos en la amata lando de la italoj, ILEI kaj TEJO kune!”, Charters deklaris.

Tamen ankaŭ en 2023 en la UK en Torino ne estis akceptita strategia laborplano. Dum la pasinta jaro aliflanke aperis en la revuo Esperanto pluraj ampleksaj tekstoj de Charters pri la iam kompletigota strategia laborplano de UEA.

“Printempe ni kune ellaboros dokumenton por la trijara periodo de la nuna mandato de la Estraro de UEA”, Charters skribis en sia novjara mesaĝo en januaro 2023. En la marta numero li listigis fadenojn en la (nun ne funkcianta) reta forumo de UEA, kiuj rilatis al la planado de la strategia laborplano. Li krome atentigis la legantojn pri diversaj aliaj dokumentoj, kiujn ili nepre studu:

“Kaj ne forgesu la antaŭajn planojn ; kaj la rezultojn de la sesioj dum la UK en Montrealo pri Strategiaj Prioritatoj kaj Konkretaj Agoj Ligitaj al Strategiaj Prioritatoj, dokumentoj 19-22 en [ la komitata teko ].”

En la sekva, maja numero aperis dupaĝa teksto de Duncan Charters pri planata reta enketo, kiu devis doni plian inspiron por la nova strategia laborplano. En la junia numero aperis ampleksa teksto kun la titolo “Kvar grandaj strategiaj temoj – niaj defioj”, kaj en la julia numero ĝia same ampleksa resumo kaj kompletigo kun la titolo ”Aliroj al strategia laborplano: resume kun detalo pri la kvara”.

Samnumere aperis ankaŭ la estrara raporto pri la jaro 2022, kiu refoje resumis la planojn por nova strategia laborplano:

2022 anonciĝis kiel ”Jaro de strategia planado” en la novjara mesaĝo de la Prezidanto, kaj dum la jaro okazis multaj interŝanĝoj kaj intervenoj pri aspektoj de la temo, kaj rekte kun la Prezidanto kaj sendepende kun raportado kaj rekomendoj de diskutgrupoj kaj individuoj. Dum la UK en Montrealo la Komitataj forumoj fokusiĝis pri la temo, la Estraro havis la temon en la tagordo de ĉiu kunsido, kaj rezulte reorientiĝis la diskuto al pli klaraj kaj konkretaj celoj por fintrakto kaj realigo en 2023.

La strategia laborplano tamen ne estis fintraktita, des malpli realigita, en 2023. Ja estis realigita la reta enketo , pri kiu Charters raportis en la oktobra numero de la revuo:

“Mi finos kun granda ĝojo, kaj pri tio ni kunlaboros en nia strategia planado: Vi, niaj membroj, deziras labori kaj pretas aktive aliĝi al laborgrupo kun specifa celo! Dankegon pro via sindediĉo! Tion do ni organizu, kaj ni kontaktos vin…”

La rezultoj de la enketo estis plue kaj multvorte klarigitaj de Duncan Charters en du aldonaj artikoloj, aperintaj en la novembra kaj decembra numeroj de la revuo Esperanto . Li skribis interalie:

95% de la membroj trovas kompreneblaj kaj utilaj la kvar kolonojn pro­ponitajn por nia strategia plana­do, KIRI. Jen, kun aldonaj klarigaj notoj: Kunlaborado (interna, prepare al pli efika ekstera), Informado (kun ĝene­rala plibonigo de komunikado), Rilatoj (kun la ekstera mondo), Instruado (kaj lernado de Esperanto).

En sia novjara mesaĝo en januaro 2024 Charters fine skribis:

En la venontaj numeroj de la revuo, vi ricevos informojn pri tio kiel aliĝi individue al la novaj projektoj de nia strategia laborplano, kiu evoluos surbaze de viaj rekomendoj en nia enketilo.

Tamen aperis post tio jam kvar pliaj numeroj de la revuo, sed neniuj informoj pri tiuj promesitaj novaj projektoj. Same nevidebla restas ankaŭ la teksto de la iam kompletigota strategia laborplano, kies baldaŭan aprobon Duncan Charters anoncis en januaro 2020.

Spite la senfinan kvanton da revuaj artikoloj pri la planado pri la strategia laborplano – aŭ eble pro tiuj tekstegoj – ne ĉiuj membroj de UEA bone komprenis la staton de la afero. Ĵus en la diskutejo UEA-membroj Didier Janot demandis:

– ILEI havas laborplanon . Ĉu ekzistas io simila por UEA? Mi serĉis sed ne trovis.

Respondis al li Renato Corsetti:

– Ĝi ne ekzistas, sed la prezidanto de UEA ofte artikolas pri la farado de ĝi. Eble li volos respondi al vi.


---

# ”La movado krizas kaj niaj arĥivejoj same”

**Published:** 2024-05-14

**URL:** https://www.liberafolio.org/2024/05/14/la-movado-krizas-kaj-niaj-arhivejoj-same/

**Categories:** kulturo

Rubèn Fernández Asensio verkis magistriĝan disertaĵon pri esperantistaj arkivoj. Laŭ li, la esperantistoj mem devus pli bone konscii pri la vera karaktero de la movado, por povi komprenigi ĝin al eksteruloj. Esperantistaj arkivoj transdonitaj al ekstermovadaj instancoj laŭ li montras ilin nur kiel ”ruinojn de mortantaj lingvo kaj movado”, interesajn nur al tre fakaj esploristoj.

La disertaĵo de Rubèn Fernández Asensio, ĵus publikigita ĉe la Aŭtonoma universitato de Barcelono, havas la titolon “ Flamigadante la fajron: La arĥivoj esperantistaj kiel lingvokomunumaj arĥivoj “. En ĝi li esploras, ĉu esperantistaj kolektoj de dokumentoj meritas rekonon kiel veraj arkivoj, kaj kiujn trajtojn de komunumaj arkivoj la esperantistaj kolektoj havu.

Libera Folio petis lin rakonti pli detale pri la studo kaj ĝiaj konkludoj.

Libera Folio: Kiel okazis, ke vi faris ĉi tiun studon?

Rubèn Fernández Asensio: – Mi restudentiĝis por ŝanĝi karieron kaj en la unua klaso, pro nekredebla koincido, montriĝis ke ankaŭ alia studento estis esperantistino, de mi jam konata. Ni interparoladis Esperante en la klasĉambro, do la profesoroj rimarkis kaj eble scivolis, ĉar ili mem invitis min esplori esperantan temon.

Kiuj estas la ĉefaj demandoj kaj celoj de via studo?

– Pro mia propra sperto kun la eksa Hispana Esperanto-Muzeo, mi esploris ĉu tiu kaj similaj esperantaj kolektoj vere ne meritas la nomon ”arĥivo”, kiel opinias la plimulto de miaj kolegoj, aŭ ĉu pli ĝuste necesas redifini tiun koncepton. Efektive, mi celis pruvi ke esperantaj arĥivoj meritas akcepton en publikajn arĥivejojn.

Kiel vi praktike faris la studon?

– Unue mi serĉis kaj trovis teorion kiu defendus mian starpunkton ke povas krei arĥivon ne nur individuo, familio aŭ jure memstara organizo sed ankaŭ tuta lingva komunumo. Tia skolo ekzistas, sed ankoraŭ estas minoritata en arĥivistiko. Mi poste aplikis tiun teorion al analizo de CDELI . Mi elektis tiun arĥivejon pro la abundo de publike kaj distance alireblaj dokumentoj: retejoj, retaj katalogoj, sonarĥivaĵoj, artikoloj, oficialaj raportoj, statutoj…

– Mi ankaŭ vizitis ĝin persone tri fojojn. Tiam mi faris fotojn, observis, uzis la materialojn kiel tipa esploristo uzanta arĥivon, konsultis arĥivajn dokumentojn de CDELI mem kaj de la urba biblioteko kie ĝi situas, kaj longe intervjuis ĝian fondinton kaj aliajn tri lokajn esperantistojn. Dum la tuta esploro mi skribis ĵurnalon por dokumenti la tutan procezon. La abundo de dokumentoj ebligis rekonstrui la historion, evoluon kaj nunan staton de la arĥivejo.

Kiuj estas la ĉefaj konkludoj, kiujn vi atingis?

– Esperantaj arĥivejoj montras ĉiujn trajtojn de komunumaj arĥivoj, krom unu. Dum la teorio karakterizas komunumajn arĥivojn kiel sendependajn, kontraŭkulturajn kaj kritikajn al la publikaj institucioj kaj al la majoritata socio, esperantistoj ŝajnas ne sufiĉe konsciaj pri la kontraŭkultura valoro de nia lingvo kaj nia movado, ĉar en kontaktoj kun publikaj instancoj tre (eĉ tro) ili emas obei postulojn kontraŭajn al la interesoj de la ĉefaj uzantoj, la movadanoj. Ne ekzistas konscio pri la kontraŭelitisma valoro de amatoreco, ekzemple en katalogado, kaj oni strebas al profesiaj normoj tute ne realisme. Bone impresi al gaĝoj [eksteruloj] ofte pli valoras ol servi la esperantistojn.

– Aliflanke, esperantismo estas tute marĝena en la majoritata socio, ĉar ĝi estas pli radikala kaj defia ol ni mem komprenas. Kontakto kun ĝi korodas la gaĝan kulturon, kaj mi rimarkis tion en la maniero kiel ĝi kaj ĝiaj arĥivejoj subfosis la teorion mem kiun mi komence uzis por ekzameni ilin. Ĉar la teorio neniam antaŭe konsideris la eblecon de lingvokomunumaj arĥivoj, mi esploris kial, kaj trovis kompletan silenton pri la rolo de lingvo en sociaj diskriminacio kaj maljusteco, kaj ŝokajn asertojn pri la supereco de la angla al aliaj lingvoj.

– Mi ankaŭ rimarkigis kiel arĥivistiko bezonas neŭtralan internacian lingvon, kiel la difino mem de “arĥivo” varias de lingvo al lingvo, kiel nedefinitaj anglaj vortoj fariĝas internacia terminologio, kiel la aksiomo de ‘natureco’ de arĥivoj havas nenian bazon kaj kiom tiu aksiomo similas al la antaŭjuĝoj de lingvistoj kontraŭ Esperanto.

– Mi fine devis malkonstrui la kernon mem de arĥivistiko, tiel ke la esploristo fariĝis esplorato, helpante min per la filozofio de Jacques Derrida. Resume, mi volis gajni por esperantistoj la respekton de arĥivistoj, montrante ke ni ne simple propagandas nian lingvon, sed proponas radikale malsaman perspektivon de la mondo mem – la ”internan ideon”, se vi volos. La reagoj de profesoroj kaj aliaj kolegoj sugestas, ke tiu aliro estas ĝusta.

Kiuj estas la plej gravaj Esperanto-arkivoj, kiujn vi konas?

– Mi konas plurajn esperantistajn arĥivejojn laŭnome kaj eĉ vizitis kelkajn, sed turismaj vizitoj estas sensignifaj. Mia studo de CDELI estas la unua detala priskribo de tia arĥivejo ne farita de ĝiaj respondeculoj mem. Ĝis nun ĉiuj informoj pri ili estis nur subjektiva reklamado: “Nun-mi-parolos-pri-MIA-muzeo/biblioteko/arĥivo.” Ne estas kunlaborado aŭ interŝanĝo de ideoj, nur de duoblaĵoj. Praktike, ili funkcias kiel privataj kolektoj, eĉ konkuras por famigi sin kaj ricevi donacojn. Mankas solidareco.

Kiel vi vidas la estontan sorton de tiuj arkivoj?

– La movado krizas kaj niaj arĥivejoj ne estas escepto. Kelkaj asertas ke donaci niajn arĥivojn al ŝtataj bibliotekoj aŭ arĥivejoj estas la solvo, kiel vidite en la disigo de la arĥivo de UEA kaj Biblioteko Hodler. Tamen, por publikaj institucioj niaj arĥivoj estas nur ruinoj de mortantaj lingvo kaj movado interesaj nur por tre fakaj esploristoj – nia nekapablo flegi ilin pravigus la gaĝojn – do ne tre emas servi la bezonojn de esperantistoj; ekzemple, ne katalogas kaj disponigas niajn arĥivaĵojn en nia lingvo.

– Esperantistoj devas pli konscii la veran karakteron de nia movado por komprenigi ĝin al gaĝaj arĥivistoj, kaj esti pli postulemaj. Movadaj arĥivejoj plu ekzistos nur se ĉesos konkuri kaj lernos kunlabori kaj kundividi rimedojn kaj taskojn, ekzemple katalogadon.


---

# UEA petas pli da pacienco

**Published:** 2024-05-21

**URL:** https://www.liberafolio.org/2024/05/21/uea-petas-pli-da-pacienco/

**Categories:** UEA, movado

Libera Folio dum longa tempo petis la estraron de UEA respondi al demandoj interalie pri la reteja renovigo kaj la sorto de la libroservo. La prezidanto de UEA nun petas pli da pacienco.

Jam dum dek jaroj Libera Folio regule raportadas pri la planata reteja renovigo de UEA, kiu en julio 2013 estis indikita kiel unu el la ĉefaj prioritatoj de la asocio. 100 000 eŭroj estis elspezitaj, sed nova retejo kun la longe anoncita administra sistemo Akso ĝis nun ne estis lanĉita.

En septembro 2023 la komitatanoj de UEA refoje konsentis prokrasti decidon pri la retejo. Libera Folio plurfoje petis la estraron de UEA klarigi, kio okazas, sed neniuj respondoj venis. Same la estraro dum longa tempo nenion respondis al demandoj de Libera Folio pri la sorto de la libroservo de UEA.

La komitato de UEA en septembro 2021 decidis, ke la libroservo translokiĝos al Slovakio, sed poste nenio okazis. Fine de la jaro 2022, kiam la multjara prizorganto de la libroservo en Roterdamo devis emeritiĝi, UEA petis ke li provizore, dum “transira periodo”, tamen restu en sia posteno. Post tio mankas ajnaj novaj informoj pri la stato de la afero.

Komence de majo, kiam Libera Folio preparis artikolon pri la senfina planado de la strategia laborplano, ni denove petis komenton de la prezidanto de UEA.

Ni volis interalie scii, kial daŭre ne aperis la ”novaj projektoj” de la strategia laborplano, kiujn la prezidanto en la januara numero de la revuo Esperanto promesis prezenti “en la venontaj numeroj”.

Ni krome bedaŭris, ke neniu respondeculo de UEA en ajna maniero respondas aŭ reagas al demandoj de Libera Folio, interalie pri la libroservo kaj la reteja renovigo. ”Estus multe pli konstrue, se respondeculoj de la asocio pretus prezenti siajn decidojn kaj planojn en nia bulteno”, ni tiam skribis.

Post atendo de 12 tagoj fine venis respondo de la prezidanto. Ni publikigas ĝin tuta kaj senŝanĝa:

La Estraro de UEA konscias, ke AKSO kaj la Libroservo estas esence gravaj agadkampoj por la Asocio. Ni raportos al la Komitato kaj specifan progreson kaj kompletigon aŭ finsolvon de problemoj en niaj nunaj iniciatoj, laŭ la respondeco komuniki unuavice en niaj propraj organoj. Pro la defioj prilabori kaj atingi ĉiujn bezonatajn ŝanĝojn de la nuna periodo ni devis ĉiuj lerni esti pli paciencaj. Ni tamen daŭre laboras, kaj eble interesos vin ke post kelkaj tagoj en la junia numero de la revuo Esperanto aperos pli konkreta artikolo cele al kuna antaŭenigo de strategia laborplanado por UEA.

La esenco de la respondo estas do, ke la estraro de UEA daŭre laboras, kaj ĉiuj estu pli paciencaj. Do, ni pacience atendu la pli konkretan artikolon pri planado de la strategia planado de UEA.


---

# Auld kaj Boulton jubilee iĝas Bauldton

**Published:** 2024-05-22

**URL:** https://www.liberafolio.org/2024/05/22/auld-kaj-boulton-jubilee-igas-bauldton/

**Categories:** kulturo

Naskiĝis antaŭ cent jaroj William Auld kaj Marjorie Boulton. Libera Folio invitis Tim Owen, direktoron de Esperanto-Asocio de Britio, rakonti pri la Festjaro BAULDTON, projekto de EAB por celebri la du eminentajn verkistojn dum ilia jubilea jaro.

Mi ekkonsciis pri la venonta jubileo de Marjorie Boulton antaŭ kelkaj jaroj: ŝi mortis en la aĝo de 93 jaroj en 2017, do antaŭvidi ĝin ne estis malfacile, kaj la jaron mi konservis en la kapo.

Mi ne certas pri tio, kiam mi enkapigis la naskiĝjaron de William Auld, sed supozas, ke temas pri subita vizito al lia ripozloko: mi kaj mia vivkunulo, Clare Hunter, estis surŝosee en Skotlando dum la pandemio, kiam necesis al ni viziti gemojn en la nordo, ĉar flugi alilanden ne eblis. Ŝi komentis, ke vojŝildo indikis iun Dollar, kaj tuj mi elŝoseiĝis: en tiu vilaĝo loĝis William Auld! La tomboŝtonon mi trovis preskaŭ tuj … sed nur post malsukcesa vizito al alia preĝejo en la vilaĝo!

Dum kelkaj jaroj, do, mi sciis, ke 2024 estos substrekinda jaro: tiuj du – la unuaj personoj nomumitaj por la Premio Nobel pri literaturo pro siaj verkoj en Esperanto – havas internacian renomon inter la esperantistaro, kaj estas la pintaj kontribuintoj de nia insularo al la Esperanta kulturo. Tial naskiĝis la projekto Festjaro BAULDTON, kiu enhavas plurajn partojn por festi iliajn vivojn kaj verkojn.

Reeldonado de kelkaj iliaj libroj dum la jaro estis tre evidenta maniero plenumi la taskon. Multe plisimpligis tion, ke EAB jam havas la kopirajtojn de Marjorie Boulton, kaj kun la familio de William Auld ĝuas bonan rilaton.

Tial mi anoncis la Festjaron en la 1-a de januaro, klarigante, ke ni lanĉos ĝin per libro, kiu, laŭ mi, ŝajnis la natura unua paŝo: Rimleteroj , la sola projekto en kiu ambaŭ kunlaboris ekskluzive. Temas pri kolekto de ilia korespondado dum periodo naŭ-monata en 1953 kaj 1954, sendita poŝtkarte kaj rondel-forme, laŭ poemstilo de mezepoka Francujo. Eblas tuj kompreni pri kio temas legante la mesaĝon, kiun Auld tutunue sendis al Boulton por estigi la korespondadon:

Mi vin invitas korespondi rondele: ĉu l’ propono logas? Ĝis nun mi tede monologas, sed volas jam dueton fondi.

Ni versojn vidas kore sponti, se nur la Muzoj nin apogas – mi vin invitas korespondi rondele: ĉu l’ propono logas?

Mi sendas, Manjo, por vin sondi, ĉar la ideo min provokas, sugeston jenan. Mi do vokas: ĉu emas via kor’ respondi?

Mi vin invitas korespondi.

La respondo estis skribita tri tagojn poste: ”Duelinviton mi akceptas.” Jen la deirpunkto: ankoraŭ ne tridek jarojn aĝaj kaj relative novaj esperantistoj, ili tamen jam plene majstris la lingvon. Ili interŝanĝis 84 poŝtkartojn dum tiu periodo: unu en ĉiu tria tago!

La libreton, kiu enhavas biografietojn, antaŭparolon kaj postparolon, eblas aĉeti de retbutikoj kiel Amazono kaj Adlibris. Ĝin sekvos pluraj aliaj reeldonoj, kvankam kompreneble tempopremoj tre limigas nin.

Ĉeesta honorado estas plia parto de la Festjaro, kaj ne estis malfacile decidi, kie kunveni por tion fari. Kolegio Somerville en Oksfordo estis parto tre kara de la vivo de Marjorie Boulton. Tie ŝi studis de 1941 ĝis 1948, kaj denove inter 1971 kaj 1976. Mi tial aranĝis kaj gvidis tie duhoran ceremonion, kiu okazis la 7-an de majo, precize cent jarojn post ŝia naskiĝo. Estos io simila por William Auld en la 6-a de novembro ĉe la Nacia Biblioteko de Skotlando, al kiu li donacis sian kolekton de pli ol 4 000 Esperantaj libroj.

Kompreneble, necesis fari ion rilate la paron dum la plej granda kunveno de esperantistoj en Britujo. La Brita Kongreso de Esperanto kutime okazas en aprilo, kaj lastan jaron estis starigita en Kembriĝo, unu el la du urboj famaj pro sia universitato en nia lando.

Saltado de tie al Oksfordo estus poezia eĉ sen la duobla jubileo, sed ne eblis ignori tion, ke Marjorie naskiĝis en majo. Tial eblis prokrasteti aferojn tiel, ke koincidos preskaŭ perfekte la kongreso kaj la datreveno de Boulton. La Britan Kongreson, do, ni starigis ĉe du samstrataj lokoj en Oksfordo: Kolegio Somerville kaj Kolegio St Anne’s.

La tri unuaj partoj de la sabata ĉefa programo metis en fokuson niajn celebratojn. Nia invitito, Humphrey Tonkin, en sia programero ”Boulton, Shakespeare kaj aliaj geamikoj”, ĵetis rigardon al la pasinteco, kiam li studis en Oksfordo dum unu jaro en la 1970-aj jaroj kiel proksima najbaro de Marjorie Boulton, renovigante amikecon kiu jam etendiĝis tra multaj jaroj.

Tion sekvis Festjaro BAULDTON: la vivo kaj verkoj, en kiu estis prezentataj niaj celebratoj, iliaj atingoj, kaj la projekto de EAB reeldoni kelkajn el iliaj libroj. Post la tagmanĝa paŭzo Maurizio Giacometto kaj Sally Phillips rolludis kiel Auld kaj Boulton, deklamante kelkajn el la rimleteroj.

Kongresanoj havis belan eblon konatiĝi kun tiu majstroverko: mi redaktis ne nur jubilean reeldonon de Rimleteroj , sed ankaŭ specialan jubilean reeldonon: pli grandan, plenkoloran, kaj kun kelkaj aliaj detaloj. Ĝin ricevis senpage kongresanoj.

Dudeko da homoj kunvenis ĉe Kolegio Somerville marde la 7-an de majo por celebri la vivon de Marjorie Boulton, nia senkompare bona ambasadoro por Esperanto. Partoprenantoj deklamis ŝiajn poemojn kaj laŭtlegis diversajn prozaĵojn, plej ofte kun traduko en la angla.

Post kelkaj biografiaj detaloj oni aŭdis pri tio, kiel grava estis por Boulton Kolegio Somerville: ŝi verkis artikolon por Somerville Magazin e, ”La vivo antaŭ Somerville”, en kiu ŝi esprimis, ke Somerville ĉion ŝanĝis por ŝi. Laŭtlegis tion reprezentanto de Somerville, doktorino Jackie Watson, kaj Humphrey Tonkin prezentis tradukon. Sekvis diversaj poemoj de Kontralte (1955), Cent Ĝojkantoj (1957) kaj Eroj (1959): Aliĝilo, Riĉo, Aglo, Dum Prelego , kaj Stranga Forto .

Aliaj kontribuaĵoj estis ŝia traduko de Preĝo sub la verda standardo , fragmento el ŝia biografio pri Zamenhof, kaj kelkaj linioj el Dekdu piedetoj , montrantaj ŝian spritecon. Poste kontribuis neĉeestantoj: Nicola Ruggiero, reprezentante la Akademion Literaturan de Esperanto, sendis filmitan mesaĝon ; mesaĝojn de Probal Dasgupta, prezidanto de la Akademio de Esperanto, kaj Lee Miller, Direktoro de ĝia Sekcio por la Kontrolado de Lerniloj, oni laŭtlegis; kaj fine Humphrey Tonkin, nome de Universala Esperanto-Asocio, parolis varme pri virino, kiun li ekkonis antaŭ pli ol 70 jaroj.

La ceremonio finiĝis per transdono de la plena poezia verkaro de Marjorie Boulton, Unu animo homa , al la bibliotekistino de Kolegio Somerville, Sarah Butler, kaj plie de la du ĵusaj reeldonoj de Rimleteroj . (Pli da detaloj pri la ceremonio eblas legi en la retejo de EAB .)

Restas ses monatoj antaŭ la preciza datreveno de William Auld. Intertempe ni strebos reeldoni kelkajn librojn: la unua verŝajne estos Enkonduko en la originalan literaturon de Esperanto kaj Vereco. Distro. Stilo. Romanoj en Esperanto , kunmetitaj en unu volumon.

Sten Johansson jam verkis la antaŭparolon. Kaj plaĉus al mi povi proponi ion por la Universala Kongreso en Tanzanio; Auld kaj Boulton ja estas respektataj kaj amataj tra la tuta mondo!


---

# UEA strategie planas retejon kaj almanakon

**Published:** 2024-05-28

**URL:** https://www.liberafolio.org/2024/05/28/uea-strategie-planas-retejon-kaj-almanakon/

**Categories:** UEA, movado

La multjaraj babiloj pri nova strategia laborplano por UEA naskis unupaĝan resumon. Laŭ ĝi UEA planas interalie modernigi sian retejon kaj aperigi trijaran presitan almanakon kun la informoj, kiuj antaŭe aperis en la Jarlibro. Pretan planon oni promesas por la UK en Aruŝo, realigo okazu poste.

”Strategia laborplano – ĉu resumebla?” Jen la titolo de unupaĝa artikolo en la freŝa, junia numero de la revuo Esperanto. En ĝi la prezidanto de UEA, Duncan Charters, sukcese resumas la novan strategian planon de la asocio. Temas pri resumo de teksto, kiu ankoraŭ ne ekzistas.

Laŭ Charters la plena plano devos esti ”simile mallonga (1-3 paĝoj)”, sed ĝi krome havu suplementojn por ”konkretigi la necesajn agad-detalojn”. La nova plano laŭ la artikolo estu prezentita jam antaŭ la Universala Kongreso, kiu okazos en Aruŝo ekde la 3-a de aŭgusto.

La resuma laborplano prezentas vizion, mision kaj valorojn de UEA, kiuj ĉiuj estas tre abstraktaj kaj alteflugaj. Temas pri interkompreniĝo celanta pacan progreson de la homaro, problemsolvado per justa kaj efika komunikado, kaj majusklaj Valoroj kiel Amo, Vero, Justeco kaj Libereco. UEA kunlaboru kun ĉiuj progresemaj, bonintencaj asocioj.

La iom pli konkretaj eroj troviĝas sub la akronimo KIRI: kunlaborado, informado, rilatoj kaj instruado. Sub ”kunlaborado” oni povas legi interalie pri modernigita retejo, kiu aŭtomatigu administrajn kaj financajn procedurojn kaj faciligu servojn al la membroj. Supozeble temas pri la sistemo Akso, kiun UEA post granda elspezo kaj pli ol dekjara fosado de la sulko antaŭ kelkaj monatoj fine transprenis de TEJO, sed ne rapidas ekuzi.

Samloke eblas legi ankaŭ pri trijara almanako reta kaj presita, kiu ”kunigu ĉiujn necesajn informojn pri la Asocio, ĝiaj Landaj Asocioj kaj reprezentantoj, kunlaborantaj partneroj, agadraportoj, estontaj planoj”. Temas pri la sama almanako, pri kiu oni ekparolis jam en 2018, kiam la Jarlibro de UEA estis nuligita . Restas vidi, kiam la estraro realigos la trijaran anstataŭaĵon promesitan antaŭ ses jaroj.

Krome sub ”kunlaborado” temas pri laŭbezona trejnado por pli efika laboro, pli da subteno al Landaj asocioj kaj kreo de komisionoj portempaj kaj longdaŭraj ”por atingi difinitajn celojn”. Aldone la plano kuraĝigas ”atentigadi pri la neceso kunlaborigi malsamcelajn individuojn por realigi komunajn projektojn”.

Krom komisionoj portempaj kaj longdaŭraj, la resuma laborplano sub la ero ”informado kaj komunikado” proponas organizi laborgrupojn ”kun grupestroj kaj membroj dediĉitaj al la antaŭenigo de diversaj flankoj de informado”. Inter tiuj oni aparte mencias la retejon esperanto.net , pri kiu jam de pli ol 20 jaroj respondecas UEA.

Por la renovigo de tiu retejo UEA siatempe anoncis konkurson kaj pagis premion de 3 000 eŭroj por la nova aspekto kaj strukturo, kiuj aperis en novembro 2016, kiel UEA tiam anoncis en gazetara komuniko . Samtempe estis modernigitaj ankaŭ la subpaĝoj kun informoj en kelkaj grandaj lingvoj. Tamen la plej multaj subpaĝoj konservas sian aspekton de antaŭaj jaroj, kaj neniuj informoj ŝajnas esti aktualigitaj depost 2016.

En 2017 la tiama estrarano Emílio Cid klarigis al Libera Folio :

– La estraro decidis, post funda analizo de la teksto, reverki kelkajn partojn. Nun la teksto estas preta kaj pro manko de volontulo mi mem devos meti ĝin en la retejon kaj kontakti la tradukintojn por fari la ĝisdatigon. Post la korektado de tiuj 13 lingvoj, ni atendos reagojn de la esperantistoj kaj komencos serĉi pliajn tradukantojn por la ceteraj 43 lingvoj. Mi ne povas diri nun, kiam la retejo estos preta, ĉar la prioritato estas la retejo por la Zamenhof-jaro.

Evidente post la Zamenhof-jaro la estraro de UEA jam tute forgesis pri la multlingva informa retejo. Do sendube indus, ke UEA entreprenu paŝojn por finfari la modernigon, kiu devis okazi antaŭ ok jaroj. Tamen eblas dubi, ĉu tio rapide okazos, se por realigi la taskon estos fondita nova laborgrupo de volontuloj.

En la sekcio ”Rilatoj kun la ekstera mondo” la resuma laborplano interalie volas kuraĝigi esperantistojn al aktiva engaĝiĝo ”kun lokaj asocioj havantaj mondan perspektivon”. Krome UEA ”organiziĝu kaj prepariĝu” por peti agnoskon de Esperanto ĉe UN, Unesko kaj parlamentoj.

Ne tuj evidentas, kion oni komprenu sub la punkto ”diskonigi kaj kuraĝigi al partopreno esperantistajn kaj interesatajn esploristojn en konferencoj, eldonprojektoj”. Eldonprojektojn UEA cetere jam de jaroj ne havas, sed eble ne temas pri agado de UEA.

Krome UEA laŭ la resuma laborplano proponu al aliaj asocioj ”servojn, kiujn ni kapablas liveri per niaj transnaciaj kontaktoj”. Ne klaras tamen, pri kiaj servoj povus temi, sed eble tio estos klarigita en suplemento.

Daŭre mankas la informoj pri tio, ”kiel aliĝi individue al la novaj projektoj de nia strategia laborplano”, promesitaj en la novajara mesaĝo de Charters en januaro 2024.

Male ol kutime, pri ĉi tiu artikolo pri la planado de la strategia laborplano fakte aperis almenaŭ unu repliko en la reta forumo de la komitato de UEA. La iama prezidanto de UEA, Renato Corsetti invitas ĉiujn legi la tuton antaŭ ol komenti.

”Kompreneble oni rajtas kritiki la unuopajn punktojn, proponi aliajn vortumojn, ktp. kaj tion mi mem faris per letero al la revuo, sed ĝenerale, laŭ mi kun kelkaj adaptoj, ĝi estas utiligebla”, li skribas.

Unuavice li tamen alvokas la komitatanojn proponi sin por la sekva estraro, kiu strebu realigi la planon:

”Nun, konsiderante ke ni aliras la lastan jaron de la nuna estraro, la emfazo laŭ mi estu pri trovado de estraranoj, kiuj kredas je la ’misio’ eldirita komence de la laborplanaj punktoj kaj havas la energion por realigi la punktojn.”


---

# La ĉefverko de John Francis denove presita

**Published:** 2024-06-04

**URL:** https://www.liberafolio.org/2024/06/04/la-cefverko-de-john-francis-denove-presita/

**Categories:** kulturo

La granda kaldrono de John Francis estas unu el la plej gravaj originalaj romanoj en Esperanto. Ĝi aperis en 1978, elĉerpiĝis kaj poste dum jardekoj ne estis havebla. En 2017 oni reeldonis la verkon en elektronika formo, kaj nun tiu ĉefverko de la Esperanta literaturo fine denove haveblas ankaŭ kiel presita libro, eldonita de Esperanto-Asocio de Britio. Ni petis ĝian direktoron Tim Owen rakonti, kiel tio okazis.

Libera Folio: Kio estas speciala pri La granda kaldrono kaj ĝia aŭtoro?

Tim Owen: – John Francis estis samlernejano de William Auld en Helensburgh, Skotlando, kaj komencis lerni Esperanton laŭ instigo de la amiko. Al Francis plaĉegis vakeraj romanoj, kaj tial li volis, ke la duopo lernu la hispanan. La ruzulo Auld, jam renkontinte Esperanton, akceptis tion fari, se Francis unue ekstudus la Internacian Lingvon, kaj poste ĝin ne ŝatus. La hispanan, almenaŭ laŭ miaj supozoj, ili neniam lernis.

– Unu jardekon poste Francis debutis internacie – post milittempa deĵorado en la Reĝa Flugarmeo – apud Auld, John Dinwoodie kaj Reto Rossetti, en la unua volumo eldonita de la poste fama Esperanto-eldonejo Stafeto: Kvaropo (1952). Li poste plu famiĝis ene de Esperantujo kiel verkisto de prozo. Unue aperis kolekto de rakontetoj, Vitralo , en 1960. Lia renomo, tamen, venis per la libro, laŭ la vortoj de Osmo Buller , ”konsiderata la plej alta atingo de la Esperanta romano”: temas pri La granda kaldrono , eldonita en 1978.

– Mi devas konfesi, ke mi neniam sukcesis legi la 592 paĝojn longan originalon. Mi provlegis la elektronikan version eldonitan de Esperanto-Asocio de Skotlando en 2017 , do povus pretendi, ke mi legis la tuton, sed mia Kindlo montras ĝin apenaŭ tuŝita (ĝi restas je 3%, malgraŭ pluraj provoj), kiel ankaŭ estas la papera versio, kiu kuŝas polvkovrite sur miaj bretaroj kun la aliaj pli ol cent nelegitaj Esperanto-libroj, kiuj hantas min. Ne gravas tamen mia opinio pri literaturo: mi libere agnoskas, ke mi ne estas granda adepto. Anstataŭ min, oni priatentu Sten Johansson : ”Pli ol ĉiu ajn alia verko Esperanta, ĝi meritus reeldonon.”

Kial la libro dum longa tempo ne estis havebla?

– Ĉar realiĝis la deziro de William Auld : ”Espereble la libro furore disvendiĝos, ĉar tion ĝi meritas.” Post kelkaj jaroj ne plu restis ekzempleroj. Mi supozas, ke reeldoni ne estis tiel facile, kiel oni atendus: la libron eldonis TK-Stafeto, kaj Torben Kehlet bedaŭrinde mortis 59-jara en 2001, antaŭ ol John Francis, post plurjara malapero, revenis en Esperantujon, trovite de mia amiko Hju Rid. Iu kompreneble povus kaj devus poste kontrakti kun Francis pri re-eldonado. Lia reveno ne estis sekreto: li verkis La Kastelo de Vitro , kiun eldonis UEA en 2004.

Kial estis grave reeldoni ĝin en presita formo?

– Ĉar ĝi de jaroj ne plu estis disponebla en tiu formo… kaj elektronikan version ni ne rajtis eldoni.

Kiel oni sukcesis aranĝi pri la kopirajto?

– Kiel estas notite en la nova eldono, ni dankas al Hju Rid de Esperanto-Asocio de Skotlando, kiu aranĝis tion mallonge post la morto de Francis. Oni invitis lin paroli pri la Esperanta vivo dum celebrado de la forpasinto en literatura klubo en Glasgovo. Ĉeestis la duonfilo kaj ĉefa heredinto de Francis, Donald MacDonald. Ili poste traktis inter si, kaj MacDonald al Rid donis skribitan permeson reeldonigi la libron paperforme kaj elektronike. Rid, siavice, donis permeson al EAB publikigi tiun ĉi novan version, kiam mi diskutis kun li la eblon reeldoni ĝin.

– Malfeliĉe miaj provoj kontakti Donald MacDonald por diskuti pliajn reeldonojn en 2024, la jaro en kiu centjariĝus Francis, ĝis nun ne ricevis respondon.

Kie oni povas aĉeti la presitan libron?

– Kiel la plimulton el niaj libroj eldonitaj en la lastaj jaroj, eblas aĉeti La granda kaldrono de ĉiutagaj retbutikoj kiel Amazono. Ankaŭ FEL havas kelkajn ekzemplerojn, kiujn ĝi vendas kontraŭ po 25 eŭroj. Ni mem ne proponas tiajn niajn librojn, krom surloke ĉe kongresoj: ne estus sencohave, ĉar Amazono vendas kontraŭ la sama prezo, sed senafranke.

Ĉu la libro do restas havebla ankaŭ en elektronika formo?

– De 2017 la libro estas disponebla elektronike . Eldonis ĝin Esperanto-Asocio de Skotlando, laŭ la permesilo, kiun la heredinto transdonis al Hju Rid.

– Estas notinde, tamen, ke ĝi ne estis tute sama kiel nia paperforma, ĉar okupiĝis pri la du versioj malsamaj homoj. La elektronikan pretigis ĉefe Hju Rid, kun helpo de kelkaj provlegantoj. Nian redaktis dum kelkaj monatoj Edmund Grimley Evans, certe multege pli detale ol mi la antaŭan. Kvankam li redaktis ”tre konservative”, li uzis korektofolion verkitan de Francis kaj sian propran juĝon, ŝanĝante la tekston en proksimume 130 lokoj. Detalojn oni povas legi en la postparolo de la 626 paĝojn longa reeldono.

La kovrila ilustraĵo ne plaĉis al ĉiuj. Ĉu vi volus ion respondi al la kritikantoj?

– Laŭ kion mi legis, ĝi ne plaĉas al vi kaj al du aliaj miaj amikoj. Pri aliaj homoj mi ne scias. Eblas kritiki ĝin plurkiale: parton kreis artefarita inteligento, kaj tio facile rekoneblas. Ĝi estas klare nekonsekvenca: super tranĉeo – do, simbolo de la Unua mondmilito – flugas Fajrosputanto – aviadilo famiĝinta dum la Dua.

Pli pri la temo

La Granda Kaldrono bolas spite malpermeson (2017)

John Francis: pintulo bezonas reeldonon (2006)


---

# TEJO elektas komitatanon por neesperantistoj

**Published:** 2024-06-12

**URL:** https://www.liberafolio.org/2024/06/12/tejo-elektas-komitatanon-por-neesperantistoj/

**Categories:** TEJO

Ĉe TEJO ankaŭ eksmembroj estas membroj: ili estas Junaj Amikoj. Eĉ neesperantistoj povas iĝi Junaj Amikoj, plenigante formularon en retejo. Nun la Junaj Amikoj unuafoje rajtos elekti propran komitatanon de TEJO. Sed kiel oni trovu kandidaton, kaj kiun lingvon parolos la reprezentanto de la neesperantistoj en TEJO?

Dum la pasintaj ok jaroj, la posteno de komitatano C de TEJO restis vaka. Finfine, TEJO anoncis ke okazos elekto de la komitatano por la unua fojo ekde la kreiĝo de la posteno. Sed povus esti malfacile trovi kandidaton, ĉar tiu komitatano reprezentu homojn kiuj plejparte ne aktivas kiel esperantistoj.

En 2016 TEJO kreis la novan membrokategorion Junaj Amikoj de Esperanto. Tiu kategorio estas por homoj kiuj volas subteni TEJO sed ne scipovas Esperanton kaj ne volas esti plenaj membroj de TEJO. Oni krome kreis la postenon komitatano C, kiu reprezentu la Junajn Amikojn en la komitato de TEJO. Sed malgraŭ la statutŝanĝo, neniam okazis elekto de la nova komitatano C.

Oni povas iĝi Juna Amiko per senpaga aliĝo ĉe la retejo Esperanto.net. Inter 2016 kaj 2018 TEJO krome organizis budojn ĉe renkontiĝoj kaj kolektis subskribojn de homoj kiuj interesiĝas pri Esperanto. Sed en 2018, la estraro agnoskis ke ili ne povis kontakti la junajn amikojn pro problemoj rilate al la datumprotektaj reguloj de EU, ĜDPR .

TEJO konfirmis al Libera Folio ke ĝis nun la junaj amikoj neniam estis kontaktitaj de TEJO. Ne klaras kiom el ili ankoraŭ interesiĝas pri Esperanto aŭ TEJO post multaj jaroj sen kontakto.

La 1-a de junio 2024 TEJO alvokis kandidatojn por la rolo de komitatano C anonci sin ĝis la 1-a de julio. La kondiĉoj similas al tiuj por aliaj komitatanoj, sed valida kandidatiĝo postulas la subskribon de almenaŭ 5 Junaj Amikoj el 2 landoj. Ne klaras, kiel kandidato povus kontakti Junajn Amikojn, aŭ eĉ eltrovi kiuj estas Junaj Amikoj, ĉar tiuj supozeble ne aktivas en la movado.

Grava problemo por kontakti la Junajn Amikojn krome estas la manko de komuna lingvo, ĉar ili evidente plejparte ne estas esperantistoj. Laŭ la datumbazo de TEJO, la preferata lingvo por 39% el ili estas la angla. 12% preferas la hispanan, 10% la portugalan, 7% la rusan kaj 6% la persan.

Interese estas, ke 8% elektis Esperanton, kio sugestas ke iuj almenaŭ komencis lerni la lingvon. Entute, la junaj amikoj petis kontakton per 20 apartaj lingvoj, kaj ne estus facile por TEJO aŭ iu kandidato traduki sian mesaĝon al ĉiuj lingvoj.

Patricio Agustín Iglesias, la estrarano de TEJO respondeca pri la Junaj Amikoj, klarigis kiel TEJO provos kontakti la Junajn Amikojn:

– Se ni trovas sufiĉe da tempo, ni povos provi traduki la tekston al manpleno da lingvoj. La angla estis konsiderata preferata lingvo por komunikado kun 341 homoj, kaj la hispana, kun 109, do pli ol duono de nia juna amikaro. Aldonante la portugalan kaj evidente Esperanton, ni jam atingus preskaŭ 70% de la tuto.

Tamen ne ĉiuj Junaj Amikoj estas ne-esperantistoj. En 2019 la komitato decidis, ke ĉiuj individuaj membroj de TEJO, kiuj ne renovigas sian membrecon pro nepago de la kotizo, aŭtomate iĝos Junaj Amikoj. En 2021, TEJO raportis ke ĝi havas 2 800 junajn amikojn, el kiuj 1 700 estis eks-membroj.

Al Libera Folio Iglesias diras ke nun estas 883 junaj amikoj kiuj aliĝis per Esperanto.net. La aliajn li baldaŭ kalkulos.

Kvankam estas centoj da Junaj Amikoj, estos nur unu komitatano C por reprezenti ilin. Laŭ Iglesias la kialo estas, ke Junaj Amikoj ne estas pagantaj membroj;

– Estas vaste akceptata kutimo en neprofitcelaj societoj, ke homoj kiuj pagas pli malaltan aŭ nenian kotizon havu aliron al malpli da rajtoj en la organizo ol plenaj anoj. Ni kompreneble emas ke junaj amikoj iĝu individuaj membroj kaj pasie enplektiĝu al la junulara movado.

Kiam Libera Folio demandis kial la unua elekto okazas nur nun, Michal Matúšov (KuboF Hromoslav), la Ĝenerala Sekretario de TEJO, respondis ke tiu estas demando por pluraj antaŭaj ĝeneralaj sekretarioj kaj estraroj kaj li ne povas respondi por ili.

Iglesias diris ke li prenas “plenan respondecon” por la manko de voĉdonado ekde septembro 2022, kiam li eniris la estraron kun respondeco por la junaj amikoj.

Povas esti problemo allogi kandidatojn por la posteno de komitatano C, ĉar eĉ por la posteno de komitatano B, kiu reprezentas efektivajn individuajn membrojn de TEJO, malmultas kandidatoj. En la ĵusa elekto en majo estis 8 liberaj lokoj, sed aperis nur 3 kandidatoj, kiuj ĉiuj estis elektitaj. Pasintjare estis nur ses kandidatoj por la estraro de TEJO.

Robert Nielsen


---

# UEA rekomendas: ”Lernantoj bone lernu”

**Published:** 2024-06-23

**URL:** https://www.liberafolio.org/2024/06/23/uea-rekomendas-lernantoj-bone-lernu/

**Categories:** UEA, movado

Dek monatojn post la Universala Kongreso en Torino, en la retejo de UEA aperis rekomendoj de la komitataj forumoj. Tie eblas ekscii, ke al UEA mankas konstanta informpolitiko, sed nun salajrata komunikisto supozeble antaŭenigos la agadon. Lernantoj bone lernu, ĉu kun instruisto aŭ ne, rekomendas la forumo pri instruado.

Dum la Universala Kongreso en Torino en julio-aŭgusto 2023 kunvenis kvar komitataj forumoj pri specifaj temoj: rilatoj kun la ekstera mondo, instruado, informado kaj kunlaborado. Dum la pli ol dek monatoj, kiuj pasis de tiam, ne multo rezultis el tiuj diskutoj, sed nun fine la rekomendoj de la forumoj estis kolektitaj en dokumento , kiu aperis en la retejo de UEA.

La unua forumo, pri rilatoj kun la ekstera mondo, rekomendas ke la esperantistoj ne enfermiĝu kaj parolu al si mem, se ili volas ke la uzado de la lingvo kresku. La forumo krome konkludis, ke UEA bezonas gvidlibron kaj ĝisdatigitan retejon ”por rebati argumentojn”. Renovigo de la retejo ja estas inter la asertataj prioritatoj de UEA jam de pli ol dek jaroj, sed ĝis nun ne okazis, do dubindas, ĉu la rekomendo de la komitata forumo ion ŝanĝos.

La aliaj rekomendoj de tiu forumo estas iom pli neatenditaj. Interalie la forumo asertas, ke necesas alianciĝi kun minoritatoj, ĉar 94 procentoj el la mondo apartenas al minoritatoj. Tamen ne klaras, pri kiaj minoritatoj temas, kaj kiel eblus alianciĝi kun ili.

La forumanoj krome rekomendas multlingvigon de esperantistaj aranĝoj ”por montri nin konsciaj pri tio”. Kio estas ”tio” ne klaras, sed estas iom surprize proponi, ke esperantistaj aranĝoj ne estu esperantlingvaj.

La dua forumo, pri instruado, konstatas, ke necesas ”trejni kaj la lernantojn kaj la instruistojn, do ni planu kiel faru kaj preparu gvidilojn”. La fina konkludo de la rekomendoj estas: ”Lernantoj bone lernu, ĉu kun instruisto aŭ ne”. Sendube saĝa konsilo.

Dum la forumo pri informado prezidanto Duncan Charters prezentis Lu Wunsch-Rolshoven, kiu laŭ la dokumento estas nova, partatempa dungito de UEA pri informado. Dum la diskuto la forumanoj konstatis multajn mankojn en la informado de UEA.

Laŭ la dokumento mankas al UEA konstanta informpolitiko. Same laŭ la dokumento mankas respondeculo pri kunordigado de informado. UEA tamen ja havas estraranon pri informado, do eblas miri, kial li ne estas respondeculo pri kunordigado.

Aldone laŭ la dokumento mankas regula informado al amaskomunikiloj, mankas utiligo de jam haveblaj komunikiloj kaj same mankas trejnado pri tio, kiel entute rilati al amaskomunikiloj.

La celo de la informpolitiko de UEA laŭ la dokumento, eble ne tute surprize, estu pligrandigi la procentaĵon de la loĝantaro, kiu parolas Esperanton.

”Ni restu malkontentaj kaj malsataj pri sukcesoj, sed ne estu pesimismaj. Esperanto bone progresas kaj havas bonan perspektivon plu progresi”, tekstas en la dokumento.

Por rebati asertojn pri fina venko de la angla la komitata forumo proponas uzi denaskulojn:

”Inter 1950 kaj 2020 la procentaĵo de denaskaj parolantoj de la angla en la monda loĝantaro malaltiĝis al duono (proksimume 5 % nun, ne plu 10 % kiel en 1950). Dume la procentaĵo de Esperanto-denaskuloj en la monda loĝantaro kreskis.”

Tamen ne klaras, kiel eblas scii, ke kreskis la kvanto de denaskaj esperantistoj. En la 1960-aj jaroj UEA havis apartan komisiiton, kiu redaktis liston de denaskuloj por la Jarlibro. Ĝis Jarlibro 1969 aperis 120 nomoj, sed poste la registrado ĉesis. Ajnaokaze la denaskaj anglalingvanoj supozeble plu restas pli multaj ol la denaskaj esperantistoj.

”Lu Wunsch-Rolshoven okupiĝos profesie pri komunikado, salajrate por antaŭenigi la agadon”, la dokumento konkludas.

La kvara komitata forumo, kun la temo ”kunlaborado”, laŭ la dokumento konstatis, ke konfliktoj en la Esperanto-komunumo multas, kaj kaŭzas perdon de membroj en lokaj kaj naciaj asocioj, ĉar multaj esperantistoj ne plu toleras la konfliktojn.

Tamen mankas konkretaj indikoj pri la speco de konfliktoj, kie ili okazas kaj kiel eblus ilin eviti. ”Ni devas helpi al aliaj kiuj nekonscie aŭ subkonscie estas en konfliktoj”, la dokumento proponas. Kiel ĝeneralan rekomendon ĝi konkludas: ”UEA estu pli bone organizita, kaj helpu al aliaj pli bone organiziĝi, por atingi niajn celojn.”

Ankaŭ pri tio apenaŭ iu malsamopinios, sed ne klaras, kiaj konkretaj paŝoj necesus. Ajnaokaze, laŭ la rekomendoj de la unua forumo necesas montri al la ekstera mondo, ke ”esperantistoj estas fakuloj pri internaciaj rilatoj”.

La sama forumo pri rilatoj kun la ekstera mondo iom enigme aldonas: ”Povas esti ke ni ne trovas akceptemon de artikolo, sed ni petu helpon de aliaj.” Ne klaras pri kia artikolo povas temi, sed ĝenerale helpo de aliaj sendube ne malutilus.

Alia dokumento lastatempe aperinta en la retejo de UEA estas raporto de la elekta komisiono . Laŭ ĝi, ial ne estas facile trovi kandidatojn por la sekva estraro de UEA, kiu estos elektita post unu jaro:

”Dum la lastaj monatoj, la Elekta Komisiono parolis kun aŭ skribis al diversaj membroj por sondi iliajn interesojn prezenti sian kandidatecon por la estraro de UEA elektota en somero 2025. El la dekoj de sonditoj, nur unu eble du montris intereson pri la afero.”

Tamen restas unu jaro, do supozeble aperos pliaj kandidatoj.


---

# EU-estro respondis pri oficialigo de Esperanto

**Published:** 2024-07-01

**URL:** https://www.liberafolio.org/2024/07/01/eu-estro-respondis-pri-oficialigo-de-esperanto/

**Categories:** movado

En aprilo la japana entreprenisto Etsuo Miyoshi leteris al eŭropaj parlamentanoj kaj la prezidanto de la Eŭropa Komisiono kun propono igi Esperanton unu el la oficialaj lingvoj de la Unio. La prezidanto de la Komisiono en sia respondo atentigas pri la graveco de plurlingveco.

La japana entreprenisto Etsuo Miyoshi, kiu de multaj jaroj financas kostajn reklamkampanjojn por popularigi Esperanton en Eŭropa Unio, en aprilo leteris al 170 anoj de la Eŭropa Parlamento el Germanio kaj Francio, al 1 772 naciaj parlamentanoj en tiuj landoj, al la prezidento de Francio kaj al la prezidanto de Eŭropa Komisiono, Ursula von der Leyen.

Etsuo Miyoshi sendis al la parlamentanoj ankaŭ sian propran libron pri tio, kiel lia poliomjelito malfermis la pordon al ĉiamdaŭra paco. La Esperanta versio de la libro nun estas libere elŝutebla en la reto . Ĝi enhavas plurajn fotojn de Miyoshi, lian detalan biografion kaj rakonton pri la komerca sukceso de lia firmao. La fina ĉapitro temas pri lia laboro por popularigi Esperanton en Eŭropo.

En la letero sendita interalie al la prezidanto de la Eŭropa Komisiono, kiun krom li mem subskribis Seán Ó Riain, Renato Corsetti kaj Martin Haase, li skribas, ke ”la anglalingvanoj en EU kaj en la mondo stagnis dum kvaronjarcento”, dum Esperanto estas ”lingvo sen esceptoj”. ”Eblas per ĝi esprimi emociojn kaj daŭre naskiĝas literaturo”, li aldonas.

Li proponas ke EU igu Esperanton unu el siaj oficialaj lingvoj. Tio laŭ li kondukos al dulingva EU kun etnaj lingvoj kaj Esperanto. ”Samtempe la homaro konsciiĝos kiom facilas lerni ĝin. Tio kontribuus al la dezirata multlingveco de Eŭropanoj”, li skribas, laŭ la Esperanta versio kiun li publikigis en la reto, kaj kiu legeblas en Libera Folio .

Fine de majo Etsuo Miyoshi ricevis respondon de Eŭropa Komisiono. Nome de Ursula von der Leyen, la estro de la komunika fako atentigas, ke Eŭropa Unio ne havas la povon decidi pri la lingvoj instruataj en la membroŝtatoj, nek rolas en la elekto de oficialaj lingvoj aŭ laborlingvoj de la EU-institucioj.

Nuntempe estas 24 oficialaj kaj laboraj lingvoj. La lingvoj parolataj en la membroŝtatoj formas esencan parton de la kultura heredaĵo de Eŭropo, kaj EU subtenas multlingvecon, la letero konstatas. La respondo ne mencias ajnan eblan rolon por Esperanto.

Kun la afabla helpo de Lu Wunsch-Rolshoven, kunlaboranto de Etsuo Miyoshi kaj informisto de UEA, Libera Folio nun ricevis la plenan tekston de la germanlingva respondo. Ni publikigas ĝian tradukon ĉi-sube.

Estimata s-ro Miyoshi,

Nome de la Prezidanto mi dankas vin pro via letero de la 2-a de majo 2024 proponanta Esperanton kiel oficialan lingvon de Eŭropa Unio (EU). La Prezidanto petis min respondi al vi ŝianome.

Ni ŝatus atentigi, ke EU ne havas la povon decidi pri la lingvoj parolataj aŭ instruataj en la membroŝtatoj.

Koncerne la oficialajn kaj laborajn lingvojn de la EU-institucioj, la Konsilio, organo en kiu ĉiuj membroŝtatoj estas reprezentataj, determinas la lingvan reĝimon por la EU-institucioj konforme al artikolo 342 de la Traktato pri Funkciado de la Eŭropa Unio. La Komisiono ne rolas en ĉi tiu proceduro. Surbaze de ĉi tiu artikolo, la Konsilio alprenis la Reglamenton n-ro 1/1958 kaj, laŭ la modifita Reglamento, la EU-institucioj nuntempe havas 24 oficialajn kaj laborlingvojn.

Mi ankaŭ ŝatus atentigi: la Komisiono firme kredas ke plurlingveco estas propra al EU kaj al ĝia kultura diverseco, kaj ke la lingvoj parolataj en la membroŝtatoj formas esencan parton de la kultura heredaĵo de Eŭropo. EU do subtenas multlingvecon en siaj programoj kaj en la laboro de siaj institucioj.


---

# Esperantisto pereis ĉe la fronto en Ukrainio

**Published:** 2024-07-03

**URL:** https://www.liberafolio.org/2024/07/03/esperantisto-pereis-ce-la-fronto-en-ukrainio/

**Categories:** movado

Fine de majo en la aĝo de 54 jaroj pereis ĉe la fronto la ukraina esperantisto Vadim Bikov. Li libervole aliĝis al la ukraina armeo tuj komence de la nuna milito kaj dum pli ol du jaroj servis en pluraj danĝeraj partoj de la fronto. Lin funebras lia esperantista edzino Julia Dmitrieva.

Vadim Bikov naskiĝis la 30-an de novembro 1969 en sovetia Kazaĥio kaj infanaĝe loĝis en Uzbekio. Li kreskis en ĉefe ruslingva medio kaj finis la lernejon en Donbaso en la orienta parto de Ukrainio, kie li poste loĝis.

Kiam komenciĝis la milito en Donbaso en 2014, li fuĝis al neokupita teritorio kaj libervole aliĝis al la ukrainia armeo por defendi la landon, kies civitano li iĝis lige kun la disfalo de Sovetio.

Kiam en februaro 2022 komenciĝis la grandskala atako de Rusio kontraŭ Ukrainio, Vadim unue aliĝis al la teritoria defendo kaj dum kelkaj semajnoj gardis hospitalon. Li tamen deziris aliĝi al la efektiva armeo, sed en la komenco de la milito estis multaj volontuloj kaj la vicoj ekster la rekrutejoj estis longaj.

Vadim dum kelkaj tagoj atendis sian vicon por aliĝi al la armeo kiel libervolulo, sed la respondeculoj de la rekrutejo fine anoncis, ke ĉiuj en la vico iru hejmen, ĉar momente ne eblos ekipi pliajn volontulojn. La plej multaj obeis kaj iris hejmen, sed Vadim kune kun amiko plu restis ekster la rekrutejo. Jam ekproksimiĝis la noktomezo kaj la horo de la dummilita nokta elirmalpermeso. Tiam oni fine alvokis ilin kaj registris ilin kiel rekrutojn, ĉar ili jam havis militan sperton.

En la civila vivo Vadim Bikov estis kuiristo kaj entreprenisto – li posedis en centra Kijivo budon, kie oni vendis bakaĵojn similajn al pico. Tre bongustajn, laŭ esperantistoj kiuj ilin gustumis. Dum someroj li kelkfoje laboris kiel kuiristo en tendaro de ŝakistoj sur ĝardena insulo en Dnepro en la centro de Kijivo. Tial ankaŭ en la armeo li ekhavis la taskon de kuiristo.

Tio tamen ne signifas, ke lia deĵorado estus sendanĝera. Al liaj taskoj apartenis porti manĝaĵojn al la batalantoj tre proksime al la malamiko, kaj la transportado de la manĝaĵoj ofte estis tre riska entrepreno. Krome li samkiel ĉiuj devis gardodeĵori ĉe la absoluta frontlinio kaj regule pafi kontraŭ la malamikoj kiuj rampe proksimiĝis al la tranĉeo. Tiujn noktojn li en diskutoj kun esperantistaj amikoj priskribis kiel la plej malfacilan sperton de sia vivo.

La taĉmento de Vadim plurfoje havis la tre danĝeran taskon protekti la retiriĝon de ukrainiaj trupoj, kiuj estis devigitaj forlasi siajn ne plu defendeblajn poziciojn. Li estis interalie en Severodonecko, kie en majo kaj junio 2022 daŭris intensaj bataloj kun grandaj perdoj ambaŭflanke, ĝis fine de junio la ukrainaj defendantoj pleje fortiriĝis.

Vadim estis denaske ruslingvano, sed intense studis la ukrainan lingvon, poste la anglan, kaj poste ankaŭ Esperanton, helpe de sia edzino Julia Dmitrieva. Ŝin li renkontis pro kurso de la angla lingvo, kie ŝi estis instruisto. Lerni lingvojn por li estis granda peno, kaj li neniam lernis tute flue paroli Esperanton. Li tamen kun granda ĝuo regule partoprenis precipe en neformalaj aranĝoj de la juna generacio de ukrainaj esperantistoj.

Kelkfoje dum la milito li havis forpermeson de la fronto kaj povis renkonti amikojn, kiuj ĉiam timis, ke ili lin vidas la lastan fojon. Lastfoje Vadim partoprenis en kunveno de esperantistoj nur du semajnojn antaŭ sia pereo, per retligo el ia subtera ejo proksime al la fronto. Li parolis pri tio, ke li samkiel aliaj ne komprenis kaj aprezis, kiel riĉa kaj libera estis la antaŭmilita vivo ekster la tranĉeoj.

La 26-an de majo li ne plu respondis al mesaĝoj de la edzino. Baldaŭ venis informo, ke en tiu tago li pereis pro raketa eksplodo. La enterigo okazis en Kijivo la 6-an de junio. Ĉeestis krom la edzino du aliaj esperantistoj el Kijivo. La ceremonion partoprenis ankaŭ anoj de la ŝakoklubo, ĉe kiu li en iuj someroj laboris kiel kuiristo, kaj trideko da liaj soldataj kamaradoj, kelkaj el ili kun protezo anstataŭ gambo.


---

# EU-subvencio savis la financojn de UEA

**Published:** 2024-07-09

**URL:** https://www.liberafolio.org/2024/07/09/eu-subvencio-savis-la-financojn-de-uea/

**Categories:** UEA, movado

Granda administra subvencio de EU savis la financojn de UEA en la pasinta jaro. Anstataŭ planita deficito de pli ol 50 000 eŭroj la asocio en 2023 atingis plusan rezulton kaj povis krome ŝpari monon por venontaj jaroj. La ekonomia rezulto de la kongreso en Torino aliflanke estis malbona, supozeble pro la pagoj al la entrepreno kiu nun prizorgas la kongresan fakon de UEA.

Antaŭ kelkaj jaroj UEA ĉiujare elspezis 150 eŭrojn por kafo, teo kaj lakto, kiujn la oficistoj konsumis en la Centra Oficejo. Eble pro longa tradicio ankaŭ en la buĝeto por la jaro 2023 oni antaŭvidis elspezon de 120 eŭroj por tiu celo. La rezulto de la spezokonto nun publikigita en la retejo de UEA tamen montras, ke la efektiva elspezo por kafo, teo kaj lakto en 2023 estis nur 6,55 eŭroj.

Tio ne mirindas, se konsideri ke la oficistaro de UEA dum la lastaj jaroj estis draste reduktita, kaj eĉ la ĝenerala direktoro de la asocio jam ekde 2017 ne plu troviĝas en la oficejo. Spite la decidon faritan en februaro 2022 UEA tamen ĝis nun ne sukcesis vendi la Centran Oficejon, kaj la preskaŭ malplena domo plu kaŭzas kostojn al UEA.

En la buĝeto por 2023 oni antaŭvidis ke la kostoj ligitaj kun la uzo kaj prizorgado de la domo estos iom malpli ol 10 000 eŭroj, sed la efektiva kosto iĝis pli ol duoble tiom. Supozeble dum la preparado de la buĝeto oni plu esperis, ke la domo dum la jaro efektive estos vendita kaj la kostoj ĉesos.

La arkivo de UEA estis transdonita al la Internacia Esperanto-Muzeo ĉe la Aŭstria Nacia Biblioteko en 2022, kaj la ĉefa parto de Biblioteko Hodler al la Nacia Biblioteko de Pollando en Varsovio en 2023 . Tamen plu funkcias en la Centra Oficejo la libroservo de UEA, kies plua sorto restas malklara.

Alia buĝetero, kie UEA ne atingis la planitan ekonomian rezulton, rilatas al la Universala Kongreso okazinta en Torino antaŭ unu jaro. La buĝeto antaŭvidis, ke la kotiza procentaĵo, la tiel nomata licencpago de la UK, donos al UEA 44 000 eŭrojn. Tamen la efektiva enspezo estis nur iom pli ol duono de tiu sumo, 23 300 eŭroj.

Eĉ la buĝetita sumo krome estas mirinde malalta, se kompari kun antaŭaj kongresoj. La lasta komparebla kongreso kun simila kvanto de partoprenintoj estis tiu en Lisbono 2017, kiam la kotiza procentaĵo estis 75 000 eŭroj. La kongreso en Lisbono havis 1 567 aliĝintojn, tiu en Torino 1 318, do oni povus atendi de Torino rezulton de proksimume 63 000 eŭroj.

Laŭ ĝenerala direktoro Martin Schäffer la sumo prezentita en la spezokonto tamen ne estas la efektiva kotizprocentaĵo, ĉar de ĝi jam estas subtrahitaj kostoj:

– Laŭ la interkonsento kun E@I, UEA pagas fiksan sumon plus aldona pago, kiu varias laŭ la grandeco de la UK, li klarigas al Libera Folio .

En 2021, kiam UEA decidis eksigi sian Konstantan Kongresan Sekretarion kaj transdoni la administradon de la kongresoj al ekstera firmao (la organizaĵo E@I en Slovakio), vicprezidanto Fernando Maia taksis , ke UEA tiel ŝparos 20 000 eŭrojn jare. Maia tiam klarigis, ke UEA pagos por la kongresa administrado fiksan sumon de 25 000 eŭroj jare, kaj aldone varian koston laŭ la kongresa enspezo.

Ne eblas laŭ la spezokonto publikigita de UEA taksi, kiom oni fakte pagis al E@I por la administrado de la kongreso en Torino, sed laŭ Martin Schäffer malpli ol kostus mem fari la laboron:

– La nuna solvo estas konsiderinde pli favora por UEA ol la antaŭa, des pli en jaroj kun malgranda UK. Krome UEA nun havas teamon; ne nur unu homon; do aldoniĝis novaj rimedoj por UK. Fine UEA nun regule okazigas la virtualan kongreson, ĉiujare ekde 2020.

Spite la domkostojn kaj la malbonan ekonomian rezulton de la kongreso en Torino, la spezokonto de la pasinta jaro estas klare pozitiva por UEA. Anstataŭ la antaŭvidita deficito de 51 000 eŭroj, la asocio atingis pluson de 480 eŭroj.

– La financa jaro 2023 estis tre bona, danke al pluraj pozitivaj evoluoj. La spezokonto denove estis ne nur ekvilibra, sed ni sukcesis nutri la rezervojn por eventualaj pluvaj tagoj de la asocio, Martin Schäffer ĝojas.

La ĉefa pozitiva surprizo de la jaro 2023 estis la granda administra subvencio kiun UEA ricevis de la programo Erasmus+ de Eŭropa Unio. Laŭ la koncerna gazetara komuniko , la aljuĝita sumo por 2023 estis 140 000 eŭroj. Tamen en la spezokonto de la jaro 2023 el ĝi ial aperas nur parto – proksimume 40 000 eŭroj. Ne klaras, kial la cetero de la sumo ne estis notita en la enspeza parto de la spezokonto.

Jam la nun aperanta sumo de la subvencio preskaŭ sufiĉas por ekvilibrigi la spezojn de la asocio. Notindas, ke se la tuta anoncita sumo de la subvencio aperus en la spezokonto de la koncerna jaro, ĝi sola superus la kotizajn enspezojn de UEA por individuaj membroj. Tiu sumo en la jaro 2023 estis 128 000 eŭroj. Dek jarojn pli frue, en 2013, la kotizoj de individuaj membroj estis 177 000 eŭroj.

Ne temas pri malkresko de la membrokvanto, kiu restis preskaŭ senŝanĝa – en 2013 estis 4 903 individuaj membroj kaj pasintjare 4 700. La problemo estas, ke ĉiam pli multaj membroj ne pretas pagi la kotizon de membro-abonanto, sed nur la preskaŭ simbolan kotizon de baza membro.

Aldone al la nebuĝetita subvencio, kompare kun la buĝeto malaperis 14 000 eŭroj en salajraj kostoj kaj 16 000 eŭroj buĝetitaj por oficistaro en aliaj oficejoj. Krome la asocio ricevis pli da rentoenspezoj ol atendite, kio aldonis pliajn 14 000 eŭrojn al la plusa flanko de la spezokonto.

Pliajn kontribuojn al la ekonomia bonfarto de la asocio donis la libroservo kaj la vendado de malnovaj eldonaĵoj de UEA – novajn librojn la eldona fako de UEA ne produktas delonge. La libroservo kaj la eldona fako donis al la spezokonto 6 200 eŭrojn pli ol buĝetite.

La revuoj Esperanto kaj Kontakto kontribuis al la maldeficito proksimume 4 000 eŭrojn, ĉefe pro ŝparitaj sendokostoj. Abonoj al la revuo Esperanto aliflanke donis nur duonon de la buĝetita enspezo.

Krome UEA en 2023 ricevis sume 5 300 eŭrojn en donacoj, nebuĝetitan nederlandan ŝtatan subvencion de 1 800 eŭroj, kaj la bankokostoj estis 1 400 eŭrojn malpli altaj ol atendite. Aldone, preskaŭ la tuta buĝetero por reprezentado, 1 500 eŭroj, restis neuzita. Elspezitaj por reprezentado estis nur 78 eŭroj kaj 10 cendoj.

Raporto de la komitataj revizoroj daŭre mankas en la retejo de UEA, sed laŭ Martin Schäffer ĝi survojas. Ankaŭ kontrolo fare de ekstera revizoro laŭ li okazas, kvankam la tiucela mono en la buĝeto restis neelspezita ankaŭ en 2023:

– La ekstera revizorado daŭre okazas, sed la problemo estas, ke la Estraro ankoraŭ ne ricevis iun finan raporton de la kompanio, malgraŭ diversaj petoj de UEA. Ne aperas kosto pri tio, ĉar Institucio Hodler 68 pagas por la ekstera revizorado.

Granda parto de la agado de UEA estas financata per diversaj fondaĵoj, sed ne aperis detala spezoraporto de la fondaĵoj. Tia raporto tamen venos, laŭ Martin Schäffer:

– En la bilanco aperas informoj pri la stato de la fondaĵoj. La bilanco do montras la plej gravan informon pri la bonfarto de la fondaĵoj. Pliaj detaloj pri enspezoj/elspezoj aperos en la venontaj monatoj. Tion mi interkonsentis kun la Estraro kaj la komitataj revizoroj.


---

# Michal Matúšov kaptas la lastan ŝancon

**Published:** 2024-07-14

**URL:** https://www.liberafolio.org/2024/07/14/michal-matusov-kaptas-la-lastan-sancon/

**Categories:** TEJO, movado

Michal Matúšov estas la sola kandidato por la posteno de prezidanto de TEJO dum la sekva unujara mandatperiodo. Li nun estas ĝenerala sekretario de la asocio, kaj de multaj jaroj li estas konata kiel unu el la ĉefaj aktivuloj de la esperantlingva Vikipedio. En intervjuo de Libera Folio li rakontas, ke li decidis kandidati por la posteno interalie ĉar estas lia lasta ŝanco antaŭ ol li iĝos tro aĝa.

Michal Matúšov, ankaŭ konata kiel KuboF Hromoslav, naskiĝis en Slovakio en majo 1990 kaj studis informadikon en la universitato de Brno. Li estas programisto kaj laboris interalie kiel oficisto de TEJO, ĉe la organizaĵo E@I kaj ĉe Vikimedio. Inter siaj interesiĝoj li en sia kandidatiĝa vivresumo, krom edukado kaj lernado, vagado en naturo kaj astronomio, mencias ankaŭ savadon de la mondo.

Libera Folio: Kial vi volas esti prezidanto?

Michal Matúšov: – Mi decidis kandidatiĝi por Prezidanto ĉar mi konsideras tion mia nuntempe plej granda oportuno por signife helpi al progresigo de Esperanto (kio laŭ mi estas tre bona paŝo por pli unuigi homaron kaj atingi mondan pacon). Tio estas pro kruciĝo de kelkaj aferoj, inter ili estas la eblaro de TEJO, miaj spertoj kaj kapabloj, miaj interesoj, kaj ankaŭ la nuntempa situacio pri kandidatiĝoj por la posteno.

– TEJO estas (kompare en Esperantujo) signife granda organizo, kun longdaŭra historio kaj ŝato ĉe pluraj generacioj de esperantistoj (pruvante sian daŭropovecon), kun 3 oficistoj (baldaŭ laŭeble 5) kaj 3-4 plentempaj volontuloj, bone funkcianta subvencipetado, kaj jama reputacio en eksteraj rilatoj. Pro tio, plibonigoj kiujn ni faras nun, influos plurajn sekvajn generaciojn de TEJO-aktivuloj, do ni faru la plibonigojn prefere pli frue ol malfrue. Pensante en longtempa perspektivo, tio multe sencas.

– Mi volonte pli agadus kiel Prezidanto de Vikimedio EO , organizo de mia longdaŭra intereso kaj kun granda eblo por helpi al homaro. Tamen (kvankam mi ege ŝatas la organizon, kaj ĝenerale Vikimedian laboron) tiu laboro povas iomete atendi – sed nun estas la lasta fojo kiam mi, pro mia aĝo, povas servi en la Estraro de TEJO. Do mi decidis tiel.

Kiel siajn prioritatajn celojn Michal Matúšov mencias interalie en 2025 havi oficistaron ”iomete pli grandan ol 5 plentempaj oficistoj”. Li volas komenci kreon de la Strategia plano 2026-2030 por aprobo en la 2-a duono de 2025, bonteni financan stabilecon, kaj helpi al financa kresko de TEJO. Krome li celas ”daŭrigi amuzajn, engaĝajn kaj plikapabligajn projektojn subvenciatajn de ekster-esperantujaj fontoj”.

Per pli bona dokumentado de la interna funkciado de TEJO, edukado de aktivuloj kaj ekuzo de nova projekta mastrumilo li esperas estonte faciligi transdonon kaj transprenon de gvidaj roloj en la movado. Li esperas pligrandigi la estraron al sep kapablaj aktivuloj – nun estas nur kvin kandidatoj por la estraro.

Aldone li volas plifortigi kunlaboradon kun aliaj esperantistaj organizoj kaj plibonigi la grundon por la sekva estraro.

– Ekzemple mi pripensas manierojn, per kiuj kandidatoj por sekva estraro povus gustumi kutiman estraran laboron jam antaŭ elektiĝo.

Kial estas manko de kandidatoj por la estraro kaj kion TEJO devas fari por allogi pli da aktivuloj?

– Fakte, la nuntempaj kandidatoj sufiĉe similas al la lastaj. Estas du nuntempaj estraranoj, kiuj rekandidatiĝas, kaj tri aldonaj homoj kun sperto pri TEJO. Tio estas forta bazo! Dum tiu ĉi mandato la Komitato diskutis pri la eble eĉ troa facileco eniri la Estraron. Ekzemple kandidatiĝi por Komitatano B estas pli malfacile o l iĝi estrarano ! Do mi tre ĝojas, ke nun aliaj homoj decidis jam anticipe iom pli spertiĝi, ekz. en la Komitato aŭ Komisionoj, anstataŭ tuj salti en Estraron! Kiam ili vere kandidatiĝos por Estraro iom poste, ili pli facile kaptos la laboron kaj estos pli utilaj. Bonan laboron pri analizo de la kialoj lastatempe faris la Elekta Komisiono, kaj mi forte instigas legi ilian plenan raporton!

– Mi aldonus, ke dum la lasta jardeko TEJO plikompleksiĝis rilate al siaj strukturo, laborado kaj projektoj. Ekzemple ricevi volontulon subvenciitan de la Eŭropa Komisiono postulas plenumon de specifaj kaj striktaj kondiĉoj, kio estas signife malpli facila ol estis longega tradicio antaŭe. Tio unuflanke plibonigis la rezultojn, sed la maniero de funkciado de Estraro adaptiĝas nur kun certa prokrasto. Tiel nepagataj estraranoj en sia libera tempo faradis multajn administrajn taskojn, por kiuj multe pli bone taŭgas oficisto.

– En la sekva Estraro ni unue bezonos pli detale konsideri la specifajn kialojn de tiu ĉi tendenco. Mi tamen antaŭvidas, ke tio inkludos plifirmigon kaj kunlaboradon kun landaj sekcioj. Landaj sekcioj estas grava parto de la ”transporta bendo”, kiu prenas neesperantistojn ĉe sia eniro, helpas al ilia esperantistiĝo, plikapabligas ilin, iujn sendas al TEJO (aparte al la Komitato) de kie estas nur paŝo al la Estraro. Tiu ĉi transporta bendo havas plurajn ŝtupojn, kaj necesas, ke transiro inter ili ĉiuj funkciu glate. Tiel profitos kaj sekcioj kaj TEJO, kaj rezulte ankaŭ Esperantujo, homaro, kaj ĉiuj surteraj estuloj.

Robert Nielsen


---

# Malmultas kandidatoj por la estraro de TEJO

**Published:** 2024-07-14

**URL:** https://www.liberafolio.org/2024/07/14/malmultas-kandidatoj-por-la-estraro-de-tejo/

**Categories:** movado

Pastintjare, la elekta komisiono avertis pri krizo pro manko de kandidatoj por la estraro de TEJO, kiam estis nur ses kandidatoj. Ĉi-jare estas nur kvin kandidatoj por kvin postenoj. Tio estas drasta malkresko kompare kun antaŭ nur du jaroj, kiam estis naŭ homoj en la estraro.

Ĉi-jare tute mankis spontaneaj kandidatiĝoj – la Elekta Komisiono devis mem kontakti ĉiujn kandidaton kaj peti ilin kandidatiĝi. La komisiono en sia raporto atentigas, ke estas manko de kandidatoj ne nur por la estraro, sed ankaŭ por la komisionoj de TEJO.

Malgraŭ la manko de elekto, la komisiono raportas ke ĉiu kandidato havas ĝian ”plenan rekomendon”. La kvin kandidatoj estas:

Prezidanto: Michal Matúšov (KuboF Hromoslav), 34, el Slovakio kaj la nuna Ĝenerala Sekretario. Li estis prezidanto de Slovakia Esperanta Junularo, vicprezidanto de Slovakia Esperanta Federacio, kunfondinto de Esperanto kaj Libera Scio, komitatano A de UEA kaj TEJO.

Vicprezidanto: Lucía Montserrat Fernández Barrera, 21, el Katalunio. Ŝi estas estrarano de la Kataluna Esperanto-Junularo kaj komitatano A de TEJO.

Ĝenerala Sekretario: Igor (Ikvero) Almeida, 24, el Brazilo, kaj nuna estrarano por kongresoj. Li estis estrarano de Brazila Esperantista Junulara Organizo kaj komitatano B de TEJO.

Kasisto: Shneur (Ŝneoro) Agronin, 21, el Usono. Li estas estrarano de EsperantoUSA kaj reprezentis UEA ĉe la sidejo de la UN en Novjorko. Li ricevis subtenleteron de Humphrey Tonkin pro tiu laboro.

Senofica estrarano: Adam Żyłka, 23 el Pollando. Li estas prezidanto de Pola Esperanto-Junularo kaj fondinto de Filozofa Esperanta Klubo.

Estas kvar viroj sed nur unu virino inter la kandidatoj. Tri kandidatoj estas el Eŭropo, unu el Nord-Ameriko kaj unu el Sud-Ameriko, sed neniu el Afriko aŭ Azio. La juneco de la kandidatoj estas rimarkinda: kvar el kvin estas sub la aĝo de 24.

El la ses estraranoj elektitaj dum IJK 2023, nur unu (Matúšov) rekandidatas ĉi-jare. Almeida estis elektita kiel estrarano en januaro por anstataŭi alian estraranon. La Elekta Komisiono komentis pri la manko de rekandidatiĝoj:

Certe rimarkeblas tendenco, laŭ kiu pasintaj estraranoj ne sentas sin motivitaj por rekandidatiĝi – tio daŭras jam de kelkaj jaroj. Laŭ la interparoloj, kiujn ni havis, tio ŝajnas rezulto de tre granda laborkvanto kaj tre malgranda publika rekono de tiu laboro. Efektive, eĉ por la Komitato ne ĉiam estas klare, ke krom horoj da kunsidoj kaj preparoj por eventoj, la estraranoj ofte pasigas sian tempon por prizorgi formalaĵojn, kies manko povus havi tre malbonajn efikojn, sed kies ekzisto estas apenaŭ konata al la membraro.

Responde al la raporto de la Elekta Komisiono, kvar el kvin TEJO-oficistoj skribis malferman leteron en la TEJO-babilejo de Telegramo , por diri ke kvin estraranoj estas ne sufiĉaj. Ili alvokis aktivulojn kiuj ne kandidatiĝis, ŝanĝi sian decidon kaj kandidatiĝu:

TEJO atingis agi plie kaj pli vaste, kaj ni fieras pri tio, sed dum ĉi tiu tempo ni vidis kiel valoraj aktivuloj bruliĝis kiam multaj estraranoj ne aktivis. Tio kaŭzis ke la kvanto de respondecoj kaj manko de gvido grandiĝis je la flanko de la laboristoj de TEJO.

En intervjuo de Libera Folio , Michal Matúšov rakontas ke li decidis kandidati por la prezidanteco, ĉar ”mi konsideras tion mia nuntempe plej granda oportuno por signife helpi al progresigo de Esperanto”. Li esperas ke TEJO en 2025 povos havi iom pli ol kvin plentempajn oficistojn kaj volas daŭrigi ”amuzajn, engaĝajn kaj plikapabligajn projektojn subvenciatajn de ekster-esperantujaj fontoj”.

La elekto de la nova estraro okazos dum reta komitatkunveno je la 27a de julio. Dume mankas kandidatoj por aliaj postenoj de TEJO.

La individuaj membroj de TEJO rajtis elekti 9 komitatanojn B ĉi-jare, sed venis nur tri kandidatiĝoj .

En aŭgusto okazos la unua elekto de komitatano C por reprezenti la Junajn Amikojn de Esperanto , post ok jaroj da prokrasto. Malgraŭ ke estas almenaŭ 883 junaj amikoj, aperis nur unu kandidato . La voĉdono jam komenciĝis, sed la balotilo kaj informo pri la voĉdono estis sendita nur en Esperanto, lingvo kiun la plejparto de la junaj amikoj supozeble ne komprenas.

Robert Nielsen

Pli pri la temo:

Michal Matúšov kaptas la lastan ŝancon


---

# Reviziantoj de UEA atendas respondojn

**Published:** 2024-07-16

**URL:** https://www.liberafolio.org/2024/07/16/reviziantoj-de-uea-atendas-respondojn/

**Categories:** UEA, movado

Kio okazos pri la domo en Roterdamo? Kian planon oni havas pri la libroservo? Ĉu estas decido pri uzo de la nova administra sistemo Akso? La komitataj reviziantoj havis multajn demandojn, al kiuj la estraro de UEA ne povis tuj respondi. La estraro kaj la ĝenerala direktoro nun havas kvar monatojn por kunmeti respondojn.

Laŭ la statuto de UEA, ĉiujare minimume du komitatanoj esploras la librotenadon kaj la administran laboron de UEA. Ili estas nomataj komitataj reviziantoj. Ili de pluraj jaroj insistas, ke oni dungu eksteran profesian revizoron por pli detala kaj fidinda kontrolo de la aferoj, kaj jam en 2021 la komitato tion subtenis.

Tamen ĝis nun mankas raporto de ekstera revizoro. La komitataj reviziantoj Guy Matte kaj Michael Boris Mandirola tial decidis pli funde esplori la staton de la aferoj. Ili interalie konstatis, ke mankas protokoloj de la estraro, kaj sekve ne eblas kontroli, kiel decidoj pri elspezoj estis faritaj.

La raporto de la reviziantoj montras, ke ili ne povis dum sia laboro tuj ricevi respondon al pluraj gravaj demandoj kaj riskoj. La reviziantoj volis scii ekzemple, ĉu ekzistas plano por la daŭrigo de la libroservo kaj je kia kosto. Mankas klara respondo ankaŭ pri la sorto de la domo de la Centra Oficejo kaj pri la reteja renovigo kun la nova administra sistemo Akso, kiun UEA mendis de TEJO, pagis kaj transprenis, sed ne ekuzis.

Guy Matte prezentis la raporton dum la reta kunsido de la komitato de UEA sabate la 13-an de julio. Li diris, ke estas grava tasko taksi la riskojn por la daŭripoveco de la organizaĵo.

– Ni ne volas diri ke estas problemoj pri tiaj riskoj, ni nur volas levi la demandon, ĉu la riskoj estas bone aprezitaj kaj ĉu la estraro mastrumas la riskojn. Ekzemple la domo: se morgaŭ matene oni povus vendi la domon, kion pri la libroservo? Kien ĝi povas iri, ĉu estas plano?

Ĉar ne eblis tuj ricevi respondojn al la demandoj, la reviziantoj donis tempon al la estraro kaj ĝenerala direktoro ĝis la 15-a de novembro por prepari raporton.  La reviziantoj volas ke ĝis tiu limdato la komitato ricevu raporton pri la kontaktoj kun la revizora firmao, kiu devis profesie esplori la financojn de UEA.

Neniu komitatano havis ajnajn demandojn pri la ampleksa raporto de la komitataj reviziantoj. La sola kiu komentis ĝin estis la iama prezidanto de UEA, Renato Corsetti:

– Mi ne havas demandojn, mi nur atendas la respondojn la 15-an de novembro, li diris.

– Ni certe liveros tiujn respondojn, diris la nuna prezidanto Duncan Charters.

La komitato pritraktis ankaŭ la spezokonton kaj la bilancon de UEA por la jaro 2023. Komentante la demandon pri la neatendite malbona kontribuo de la UK en Torino al la enspezoj de UEA, pli frue levitan de Libera Folio , ĝenerala direktoro Martin Schäffer ripetis, ke la kotiza procentaĵo aspektas malalta ĉar el ĝi estas subtrahitaj la kostoj de la kongresa fako.

Tiuj kostoj ne videblas en la dokumentoj prezentitaj al la komitato por aprobo, sed Martin Schäffer buŝe informis la komitatanojn pri la sumo:

– Mi informas, ke la kostoj de la kongresa fako en la pasinta jaro estis 39 570 eŭroj, kaj depende de la situacio tio povas ankoraŭ iomete altiĝi. La ideo nun estas, ke en la venontaj jaroj ni faros aldonan linion kie ni prezentos la kostojn.

Rilate la administran subvencion de EU, Martin Schäffer informis, ke la ĉefa parto de la ricevita sumo ne videblas en la spezokonto, ĉar ĝi troviĝas en aparta projekta konto.

Komitatano Alexsandro Cesário el Brazilo scivolis, kial forte kreskis la kostoj por laborforto kompare kun la buĝetita sumo. Martin Schäffer klarigis, ke oni librotenis kostojn alimaniere ol origine estis planite por povi pagi per la administra subvencio de EU.

– Ni devas havi minimuman kvanton de oficistoj, por entute ricevi tiun subvencion. Ĉe eksteraj laborfortoj ni havas malpli da elspezoj nun. Antaŭe ni planis libroteni la kongresan fakon kiel eksterajn laborfortojn… Estis pluraj aferoj kiuj ŝanĝiĝis, kaj ne ĉiam eblas fari laŭ la origina buĝeto, sed entute la sumoj restis interne de la origina buĝeto, ĉar eksterajn laborfortojn ni librotenis ĉe tiu punkto.

La kostoj por la prizorgado de la domo kie situas la Centra Oficejo iĝis pli altaj ol planite, ĉar oni ne sukcesis rapide vendi la domon, Martin Schäffer aldonis. Prezidanto Duncan Charters aldonis, ke UEA daŭre estas en kontakto kun la makleristoj.

– Ni ne tre rapide iras al la vendo, parte ĉar la libroservo ankoraŭ kuŝas tie, sed nun vere estas la momento provi antaŭenigi tion. Ni konsultiĝos kun la makleristoj pri tio, ĉu estas kongruo inter la anoncista prezo kaj la nunaj kondiĉoj. Tion ni daŭre esploros, Charters diris.

La komitato rapide aprobis ankaŭ la estraran raporton pri la jaro 2023, kiun komitatano Guy Matte el Kanado trovis bona prezento de vigla agado de la tuta Esperanto-mondo:

– Mi esperas ke ĝi helpas mutigi tiujn, kiuj provas ĉiutage ataki UEA kaj diras ke ĝi nenion faras.

Alexsandro Cesário el Brazilo aliflanke miris, ke la estrara raporto enhavis neniujn informojn pri la delegita reto. Respondis unue vicprezidanto Fernando Maia:

– Temas pri grava tradicia servo de UEA. La delegita reto daŭre funkcias en la reto, sed bezonas aktualigon. Efektive ĝi ne estis prioritato en la pasintjara agado, pro aferoj ĉirkaŭ Akso.

De multaj jaroj oni atendas, ke la reteja renovigo kaj la nova administra sistemo Akso helpos facile prizorgi kaj aktualigi la informojn, kiuj antaŭe aperis en la Jarlibro, sed tute ne klaras, kiam UEA ekuzos la novan sistemon. Laŭ prezidanto Charters tio ja iam okazos:

– Prioritato en tiu kampo nun estas la Almanako. Tiu ne enhavos la delegitan reton, ĉar estas problemoj nun pri privateco, aparte en Eŭropa Unio, tamen estos klaraj ĉiuj kontaktebloj kaj kiel aliri la delegitan reton. Post la enkonduko de Akso kaj la alveno de la Almanako estos tempo certigi la aktualecon de la informoj, Charters diris.

– Tamen ni daŭre aktualigas. Ne estas tiel, ke ĉio venos, kiam estos Akso. Tio, kio iom lamas estas aktiva varbado de delegitoj. Homoj nuntempe uzas sociajn retejojn por rapide kontaktiĝi, diris ĝenerala direktoro Martin Schäffer.

La Almanako estas ankoraŭ neniam aperinta eldonaĵo, kiu devis anstataŭi la tradician Jarlibron, nuligitan en 2018 . La ideo tiam estis, ke ĝi povus aperi ĉiun trian jaron, sed pasis jam ses jaroj, kaj nenio okazis pri ĝi.

La komitato diskutis ankaŭ, kial novaj libroj ofte ne plu aperas en la rubriko Laste Aperis, nek estas recenzataj en la revuo Esperanto.

Rilate al informado Fernando Maia laŭde menciis la laboron de la nova informisto Lu Wunsch-Rolshoven, la sponsoradon de UEA al la Poliglota renkontiĝo en Prago en majo kaj precipe la leterkampanjon de Etsuo Miyoshi:

– Estis granda kunlaboro de la estraro de UEA, de Lu, kaj de aliaj esperantistoj, por komuniki al la Eŭropa Unio pri la graveco, ekzisto kaj vigleco de Esperanto. Li eĉ havis oficialan respondon pri tio de aŭtoritatoj, kvankam kompreneble ili ne eksplicite menciis Esperanton, sed almenaŭ ni havas tiujn kanalojn por daŭre uzi favore al ni, kaj estas kelkaj ideoj daŭre utiligi tion. Do UEA atentas pri informado, Fernando Maia konkludis.

Fine de la komitata kunsido devis okazi diskuto kaj eventuala decido pri la ĝisnunaj laboroj kaj sekvaj paŝoj en strategia planado. Kiel kutime, restis neniu tempo por tiu diskuto.

Duncan Charters diris ke li ĉiukaze jam ricevis bonajn vidpunktojn de eksaj prezidantoj pri la temo, kiu laŭ li povos esti diskutata dum la komitata kunsido en la Universala Kongreso en Aruŝo, kaj jam baldaŭ oni povos aprobi strategian planon.

Ĝis nun la multjaraj diskutoj pri la nova strategia laborplano naskis unupaĝan resumon , aperintan en la junia numero de la revuo Esperanto. La antaŭa strategia plano de UEA ĉesis validi en 2017.


---

# Post monato komenciĝos la IJK en Litovio

**Published:** 2024-07-18

**URL:** https://www.liberafolio.org/2024/07/18/post-monato-komencigos-la-ijk-en-litovio/

**Categories:** TEJO, movado

La 80-a Internacia Junulara Kongreso okazos en Šventoji, Litovio, inter la 18-a kaj la 25-a de aŭgusto. Ĝin organizas Litova Esperanta Junulara Organizo, kiu estis fondita en 2022 por daŭrigi la laboron de la malaktiviĝinta antaŭa junulara organizaĵo. Pri la kongresaj preparoj rakontas unu el la ĉefaj aktivuloj, la denaska esperantisto Jogailė Čojūtė.

TEJO ĵus anoncis , ke la IJK en 2025 okazos en Indonezio. Informoj pri precizaj datoj kaj eĉ la kongresurbo ankoraŭ mankas. Sed antaŭ tio okazos la unua IJK en Litovio, kiu komenciĝos post precize unu monato. Pri ĝi konsentis rakonti Jogailė Čojūtė, kiu estas denaska esperantisto.

– Mi kiel unu el la ĉeforganizantoj kontribuas al IJK 2024 en la kampo de komunikado. Mia Esperanto-vivo komenciĝis ekde mia naskiĝo, ĉar miaj gepatroj estas esperantistoj. En septembro 2022 mi kaj kelkaj junaj esperantistoj fondis Litovan Esperantan Junularan Organizon (LEJO). Post iom da eventoj kaj partopreno en la internacia movado, LEJO-estraranoj havis subitan ideon organizi IJK-n. Mi persone dubis pri la kapablo de freŝe bakita organizo, sed tiam venis granda subteno de eksterlandaj esperantistoj. Do nun restas monato ĝis la IJK en Šventoji, bela, trankvila, marborda urbeto de Litovio.

Kiel progresas la laboroj?

– Neniu organizanto de IJK povus diri, ke ĉio iras glate kaj trankvile! LEJO-teamo kune kun aliaj esperantistoj el la tuta mondo ĉiam strebas al sukceso kaj faras diversajn solvojn por havi pli kvalitan kongreson. Tiun laboron ni dediĉas el nia tempo, kiu ofte estas streĉita de la aferoj de nia propra vivo.

– Ekzemple, kelkaj el la teamo, inkluzive de mi, devis skribi bakalaŭran tezon. Sed malgraŭ tio membroj de la tiel nomata ”Revteamo” helpas unu la alian en harmonio. Kiam necese, iuj faras pli, kaj, kiam iuj ne povas fari, aliaj anstataŭas ilin. Estas ĝoje ricevi multajn proponojn pri aktivaĵoj kaj prelegoj, tial ni atendas kaj instigas pli da aliĝintoj al la IJK.

Kio estos speciala pri la ĉi-jara kongresa programo?

– Unue, la kongreso estas la 80-a junulara kongreso kaj estas vere historia, la unua en Litovio kaj ankaŭ en la baltiaj landoj. Ĝi estas grava fakto por nia Esperanto-movado.

– Konsiderante, ke la mondo nun estas en geopolitikaj streĉiĝoj, kaj ke estas la dudeka datreveno de la aliĝo de Litovio al NATO kaj EU, ni decidis, ke la temo de la ĉi-jara kongreso estas packonstruado . Ni ne dubas, ke la kongreso estos bonega okazo por litovoj kaj eksterlandaj gastoj diskuti, profundigi, demandi kaj dividi spertojn. Ni finaranĝas la kongresan programon, el kiu ni jam proponis interesan ekskursan programon.

– Precipe junuloj atendas pli aktivajn ekskursojn, kiel boatadon en la lago Plateliai kaj marborda promenado kun reveno per kajakoj. Ni havos ankaŭ koncertojn kun famaj esperanto-grupoj, kiel La Perdita Generacio kun kantistino Anna, Duo Bemolo, Piĉismo, Martin kaj Bertilo kun gastoj.

– Indas mencii ankaŭ tion, ke unu el la celoj de la junulara kongreso estas montri la riĉan litovan kulturon. Ĝin la kongresanoj povos ne nur vidi, sed ankaŭ sperti per programeroj kiel la koncerto de la litova folklora ensemblo Ratilio, kurso pri la litova lingvo kaj aktivaĵoj pri la tradicia kantstilo.

Kia estos la kongresejo?

– La kongresejo enkorpigas litovan someran etoson. Ĉiu litovo havas iun memoron pri marborda kampadejo, kie oni povas promeni tra pinarbaroj kaj ludi sur fajnsabla plaĝo. La kongresejo estas modesta kun lignaj konstruaĵoj, kaj ĉarmaj dometoj por loĝado provizas ĝuste per tiu etoso. Memoru, ke litova somero estas milda, do prepariĝu por kaj bona kaj iom malseka vetero.

– La loĝlokoj estas lignaj dometoj de la kongresejo Energetikas en baza kondiĉo, kaj pli bonkondiĉa loĝado estas je unuminuta perpieda distanco de la kongresejo, en la hotelo Banga. Estas nun 170 aliĝintoj, sed ni atendas pli! Ĉiun bezonatan informon vi povas trovi en la kongresa retejo , ekzemple pri alvenmanieroj, ĉu individue, trajne aŭ per organizataj BEMI-karavanoj.


---

# AIS vivas plu eĉ sen San-Marino

**Published:** 2024-07-23

**URL:** https://www.liberafolio.org/2024/07/23/ais-vivas-plu-ec-sen-san-marino/

**Categories:** movado

En 2020 formale ĉesis ekzisti la Sanmarina Akademio Internacia de Sciencoj (AIS), kiel tiam raportis Libera Folio .  Sed la nuligo de la jura statuso de AIS en San-Marino neniel signifis la nuligon de ĝia ekzisto aŭ agado, klarigas la multjara prezidanto de AIS, Amri Wandel.

Libera Folio: Kio estas AIS, kiel ĝi estiĝis kaj kiuj estas ĝiaj taskoj?

Amri Wandel : – La Akademio internacia de la Sciencoj (AIS) estas internacia asocio de universitatanoj kaj lekciistoj, kies ĉefa celo estas scienca edukado, precipe universitatnivela. Ĝi estis fondita en 1983 de Prof. Helmar Frank. En 1985 ĝi ricevis formalan rekonon de la ŝtato San-Marino. Ĝi okazigis plurtagajn universitatajn studadsesiojn nomitajn SUS en Bulgario, Koreio, Ĉeĥio, Germanio, Francio, Italio, Pollando, Rumanio, Rusio, Slovakio kaj Svedio.

– La unua SUS okazis en 1984 en San-Marino. Post 2012 (SUS-33 en Varsovio) dum pluraj jaroj ne plu okazis SUS, sed ja malpli grandaj sciencaj sesioj: en 2014 en Budapeŝto kaj Sibiu (Rumanio), en 2015 en Rimini (Italio), en 2016 en Timișoara (Rumanio). SUS komencis reokazi sub la prezidanteco de Amri Wandel en 2017 per la 34-a SUS en Varsovio. En la sekvaj jaroj SUS transformiĝis en alian formaton. Anstataŭ sendependa memstara plurlingva kursaro en iu universitato, SUS okazis nur per Esperanto kadre de grandaj internaciaj E-kunvenoj.

– En 2018 SUS-35 kadre de la Itala Kongreso en San-Marino, en 2021 SUS-36 kadre de la Germana-Pola-Fervojista kongreso (virtuale, pro la pandemio). En majo 2022 unuafoje post la pandemio okazis fizike SUS-37 kadre de la Germana Kongreso, en Oldenburg, kaj SUS-38 okazis en julio samjare kadre de la Baltiaj E-Tagoj en Klaipėda, Litovio. Laste SUS-39 okazis dum la UK en Torino kaj SUS-40 dum la Eŭropa Kongreso en Strasburgo.

Kiu estis la rolo de San-Marino en la estiĝo kaj evoluo de AIS?

– La San-Marina registaro komence donis al la akademio moralan subtenon. Tamen, en 1988 kiam la Università degli stud i estis fondita en San-Marino, ĝi akiris prioritaton super AIS, kiu de tiam koncentriĝis pri laboro ekster San-Marino.

Kion en la praktiko signifis la nuligo de la jura personeco de AIS en San-Marino? Kio ŝanĝiĝis en la funkciado de la organizaĵo?

– La respondo al ambaŭ demandoj estas: nenio. Kiel dirite, jam en la 1990-aj la interesiĝo de la registaro de San-Marino pri AIS iom post iom malaperis, kaj la formala rilato estis konservita per ĉiujara subskribo de dokumentoj en San-Marino. En 2020 la AIS-senato unuanime akceptis mian proponon ĉesigi tiun sencelan ritualon. Oficiala anonco pri tio aperis en la mia jarfina cirkulero de prezidanto en decembro 2020:

”Post 35 jaroj AIS decidis likvidi sian juran personecon en San-Marino, kio reflektas la efektivan situacion: la san-marinaj instancoj jam delonge ne interesiĝas pri AIS. Cetere, jam de pli ol dek jaroj la ĉefa agado de AIS okazas ne en universitatoj, sed lige al Esperanto-kunvenoj, ĉu la UK, ĉu aliaj regionaj kunvenoj kiel BET kaj la Itala Kongreso.”

– Kelkajn tagojn post tiu avizo aperis artikolo de Libera Folio kun la titolo ” La Sanmarina AIS estas malfondita ”, kiu estis misinterpretata en pluraj lokoj (aparte en Vikipedio, plurloke kaj plurlingve, kiel ”malfondo de AIS”, ekzemple en la angla Vikipedio : ”The association [AIS] was dissolved at the end of 2020.”)

Kian formalan organizan formon nun havas AIS? Kie ĝi estas registrita, se ie?

– AIS nuntempe estas jure registrita en Germanio. Krom la germana filio ekzistas la internacia AIS. La du havas la samajn funkciulojn (prezidanto, trezoristo, revizoroj, senato) kaj agadojn. Krome AIS formale kunlaboras kun UEA, laŭ kontrakto unue subskribita en 1995, nome de AIS fare de ĝiaj tiamaj prezidanto Helmar Frank kaj sekretario Michael Maizen, kaj nome de UEA flanke de la tiamaj prezidanto Lee Chong-Yeong kaj estrarano pri Scienca kaj Faka Agado Amri Wandel.

– La kontrakto, kiu estis dufoje renovigita, temas ĉefe pri la okazigo de la komuna sesio de lnternacia Kongresa Universitato kaj de AIS-kursoj. De tiu jaro la komunaj IKU-AIS sesioj okazis ĉiujare kun tri IKU-AIS kursoj, krom (kutime ses) aldonaj IKU-prelegoj kaj (ekde 2015) kvar ĝis dek prelegoj de la Scienca Kafejo. AIS kaj UEA ankaŭ kune eldonas la IKU-libron, kiu ekde 2021 enhavas ankaŭ la SUS-tekstojn.

Kiuj estas la plej gravaj agadoj kaj atingoj de AIS dum la lastaj jaroj?

– Raprtoj pri la aktiveco de AIS regule aperas en la monata rubriko ”Fake, Science, Profesie tra la mondo” en revuo Esperanto , kaj en miaj raportoj al la AIS-senato kaj membroj, samtempe senditaj al la retlisto ” scienca-kaj-faka-agado ”. Informoj pri AIS kaj ĝia scienca agado foje aperas en la oficiala Facebook-paĝo de AIS . En la lasta jaro AIS organizis la jubilean SUS-40 kadre de la Eŭropa Kongreso en Strasburgo. Okazis sep prelegoj pri diversaj temoj, de astronomio ĝis lingvistiko kaj kulturo. La tekstoj de tiuj prelegoj aperos en la IKU-libro 2024, por kiu AIS kunlaboris kiel ĉiujare, eldonota de Impeto por la UK en Aruŝo.

– Jarŝanĝe AIS organizis la 15-an sesion de la Internacia Vintra Universitato kadre de Luminesk’ en la germana insulo Nordeney, kun kvin prelegoj kaj du ekzamenoj. En la 4-a Virtuala Kongreso en novembro 2023 AIS kunorganizis la IKU/AIS-sesion. Dum la UK en Torino AIS kunorganizis la IKU/AIS-sesion kun rekorda nombro de 20 prelegoj (3 IKU/AIS kursoj de po du prelegoj, 4 IKU, 10 Scienca Kafejo) kaj dekoj da ekzamenitoj, kiuj ricevis AIS-atestilojn. En Torino AIS denove (post plurjara interrompo pro la pandemio) disdonis la Premion Pirlot, por la plej bonaj sciencaj libroj.


---

# TEJO prokrastis elekton de nova estraro

**Published:** 2024-07-30

**URL:** https://www.liberafolio.org/2024/07/30/tejo-prokrastis-elekton-de-nova-estraro/

**Categories:** TEJO, movado

La komitato de TEJO kuniĝis por elekti novan estraron kaj diskuti la mankon de aktiveco en la komisionoj. Sed pro procedura kialo kaj manko de tempo, oni devis prokrasti la elekton de la estraro. Fine ankaŭ la funkciado de la komisionoj ne estis diskutita .

TEJO finfine sukcesis elekti sian unuan komitatanon C por reprezenti la Junajn Amikojn de Esperanto, multajn jarojn post la kreo de la posteno. Sed el la 1 875 Junaj Amikoj kiuj rajtas voĉdoni, nur 61 voĉdonis – por la sola kandidato Espoir Ngoma Kasati, nuntempa komitatano B el la Demokratia Respubliko Kongo.

Tio ke 97% de la Junaj Amikoj ne voĉdonis supozeble estas pro la jaroj sen kontakto flanke de TEJO. La sola informo pri la elekto estis en Esperanto, sed la ”Junaj Amikoj” plejparte ne scipovas la lingvon.

Mankas kandidatoj je ĉiu nivelo de TEJO. La komitato rajtas elekti 9 komitatanojn B ĉi-jare sed estis nur 3 kandidatoj. En 2020, estis 28 komitatanoj A en la komitato, sed nun estas nur 17.

Oficale TEJO havas 54 landajn kaj fakajn sekciojn, sed multaj el tiuj efektive mortis antaŭ jardekoj. La sola kandidato por la prezidanteco, Michal Matúšov (KuboF Hromoslav), komentis pri la malkresko en la komitato:

– Mi tute konsentas, ke nia Komitato multe reduktiĝis. Dum tiu ĉi mandato ni ankaŭ spertis aparte ”silentan” Komitaton – ne multaj diskutoj okazis tra la jaro.

La nova komitatano C, Espoir Kasati, bedaŭris pri la situacio:

– La nuna situacio ene de TEJO ne indas plu ekzisti, ĉar ĝi ja antaŭvidigas ĥaosan malvigliĝon de nia amatega TEJO. Niaj komisionoj estas vere tre silentaj escepte de kelkaj … La malvigliĝo de pluraj komisionoj kaŭzas foreston de TEJO sine de la junularo esperantista kaj jen junuloj malaktiviĝas kaj ekmankas eĉ kandidatoj.

Ankaŭ por la estraro mankas kandidatoj. Post kiam oni sciigis, ke estas nur kvin kandidatoj, du pliaj kandidatoj venis: Michael Vrazitulis, prezidanto de Germana Esperanto-Junularo, kaj Manohimiharintsara Andrianirina, prezidanto de la Malagasa Esperanto Junulara Asocio.

Ĉiuj kandidatoj ĉeestis la eksterordinaran komitatkunsidon (ordinara komitatkunsido okazos venontmonate dum IJK) krom Shneur Agronin, kiu observis la judan ŝabaton. Oni demandis, ĉu tio povus malhelpi lian agadon en la estraro, sed Matúšov respondis ke tio ne estos problemo, ĉar la estrar-kunsidoj okazos dimanĉe.

Oni prezentis la aliĝpeton de la junulara esperantista sekcio de Serbio, kiu estas parto de Serbia Esperanto-Ligo. Oficale, Serbia Esperanto Junulara Organizo jam estas la landa sekcio en TEJO por Serbio, sed ĝi ĉesigis sian aktivadon antaŭ pli ol 20 jaroj. Laŭ la statuto de TEJO, oni ne rajtas havi pli ol unu landan sekcion en unu lando ”krom en esceptaj kazoj.” Ne klaras, ĉu ĉi tiu estas escepta kazo.

Dum la komitatkunsido oni diskutis kiel subteni la tutmondecon de TEJO kaj labori kun aktivuloj el aliaj kontinentoj. Demandite kiel allogi pli da aktivuloj kaj kandidatoj, Matúšov respondis:

– Mi vidas ke parto de la solvo devas esti ŝanĝo de nia komunikado tiel ke homoj komprenu ke … afero kiun oni faras per la komitato ne nur estas iu burokrata afero en TEJO. Ĝi estas afero kiu helpas al ”fina venko” de Esperanto, ĝi helpas plibonigi pacon en la mondo, ĝi helpas kunigi naciojn en amikeco.

Neniu alia kandidato respondis al la demando.

La komitato decidis, ke la venonta estraro enhavos sep membrojn, do ĉiuj kandidatoj estos elektitaj. Sed antaŭ ol la voĉdonado komenciĝis, la eks-prezidanto kaj nuna komitatano A por Filipinoj, Albert Stalin Garrido, proponis ke oni prokrastu la voĉdonadon al la centra reto, ĉar oni bezonas uzi la parorangan sistemon por elekti la vicprezidantojn. La propono estis akceptita sen debato.

Laŭ la reglamento, retaj elektoj devas daŭri minimume sep tagojn por debato, pliajn naŭ tagojn por voĉdonado. Poste Garrido skribis ke lia intenco estis ke la voĉdonado okazu en 24-hora periodo.

La fina temo por la kunsido estis diskuto pri la stato de la komisionoj de TEJO, kie, samkiel en aliaj partoj de TEJO, mankas aktivuloj. Sed antaŭ ol la diskuto komenciĝis, jam alvenis la tempo fini la kunsidon.

Kutime estas nur formalaĵo plilongigi la kunsidon, sed la propono aldoni 15 minutojn al la kunsido ricevis nur sep porajn voĉojn kaj naŭ kontraŭajn. Neniu donis kialon kontraŭ la plilongigo de la kunsido, sed ĉiuokaze la kunsido tuj finiĝis.

Post la kunsido, Garrido skribis al la komitata retlisto:

”La organizado de la KoKu estis sufiĉe katastrofa. … Preskaŭ unu horo estis malŝparita kaj ni eĉ ne alproksimiĝis al la karno de nia kunsido. Kiom bedaŭrinde malefike.”

Robert Nielsen


---

# Komenciĝas la unua afrika Universala Kongreso

**Published:** 2024-08-03

**URL:** https://www.liberafolio.org/2024/08/03/kongreso-1/

**Categories:** UEA

Komenciĝas la Universala Kongreso en Aruŝo. Laŭ la retejo de UEA 837 homoj el 66 landoj aliĝis al la kongreso. Multaj el la eŭropaj aliĝintoj tamen ŝajne ne alvenis al la unua afrika UK. Sabate okazas la jam tradicia movada foiro.

La unua afrika Universala kongreso komenciĝas hodiaŭ sabate en Aruŝo, Tanzanio. La kongreso estas malgranda, sed ne rekorde malgranda, ĉar partoprenas multaj afrikanoj, plejparte el Tanzanio kaj najbaraj landoj kiel Kenjo, DR Kongo kaj Burundo, sed ankaŭ el okcidenta Afriko, de kie la vojaĝo estas same komplika kiel el pluraj eŭropaj landoj.

Multaj eŭropanoj, kiuj aliĝis al la kongreso, efektive ne venis, kio ankaŭ emfazas la kvanton de afrikanoj.

Multaj el la afrikaj partoprenantoj estas komencantoj, sed estas ankaŭ multaj kiuj flue parolas Esperanton, kaj kiuj nun partoprenas sian unuan universalan kongreson de Esperanto.

La vetero en Aruŝo estas momente nuba kaj pluveta, la temperaturo sabate tagmeze atingis nur 18 gradojn, kio por multaj eŭropanoj estas malvarme kompare al la temperaturoj en iliaj hejmlandoj ĉi-somere.

La movada foiro okazos ekstere, la tabloj estas jam lokitaj. Espereble ne pluvos kiam ĝi okazos vespere. La veterprognozo nun ne antaŭvidas pluvon.

La unuaj impresoj pri Aruŝo estas kutimaj por evolulanda urbo. Multe da stratvendistoj, trafiko iom malorda, multaj mopedoj sed ankaŭ bicikloj, etaj vendejoj. Vendistoj estas iom tro aktivaj proponante siajn produktojn por turistoj, sed ĝenerale la urbo donas sekuran kaj funkciantan impreson.

La kongresa programo aspektas iom malpli abunda ol kutime, tamen en la programo estas multaj el la kutimaj eroj. La komitato kunvenas nur unufoje dum la semajno. Ne klaras, ĉu mankas eroj por la tagordo, aŭ ĉu la celo estas malaktivigi diskuton kaj eventualan kritikon, ekzemple pri la sorto de la libroservo aŭ pri la vendo de la oficeja domo.

Jukka Pietiläinen


---

# Kaosa inaŭguro kun multaj gravuloj

**Published:** 2024-08-05

**URL:** https://www.liberafolio.org/2024/08/05/kaosa-inauguro-kun-multaj-gravuloj/

**Categories:** UEA, movado

En la ĉi-jara Universala Kongreso male ol kutime ne superregas la eŭropaj partoprenantoj. Krom afrikanoj estas multaj partoprenantoj el Azio, interalie granda ĉina grupo, kiu dimanĉe okazigis ”ĉinan tagon”. Dimanĉe kompreneble okazis ankaŭ la solena inaŭguro, kun ĉeesto de multaj gravuloj.

La dimanĉa inaŭguro de la kongreso estis pli kaosa ol kutime. Unue, ĝi komenciĝis kun duonhora malfruo, ĉar necesis atendi vicministron pri naciaj rimedoj kaj turismo, Dunstan Kitandula, kiu venis el la ĉefurbo Dodoma, kvincent kilometrojn for.

Ioma nervoziĝo estis videbla inter la organizantoj antaŭ ol klariĝis ke la vicministro efektive alvenos.

Tamen indis atendi, ĉar malofte estis tiom da gravuloj en inaŭguro de Universala Kongreso. Partoprenis la urbestro de Aruŝo, reprezentanto de regionestro, kaj aliaj gravuloj, kiuj rilatis al turismo. Inter diplomatoj partoprenis almenaŭ la ambasadoro de Ukrainio, kiu havas sian oficejon en Nairobi, Kenjo.

Pro la malfruo kaj eble ankaŭ pro la alveno de la vicministro necesis adapti la programon, do la antaŭe planita sekvo de eroj, kiu estis videbla sur la kongresejaj ekranoj, aperis en malĝusta ordo, kaj kiam la organizantoj serĉis la ĝustan bildon, foje necesis trafoliumi plurajn.

Post la inaŭguro okazis grupa fotado en la sama salono Zamenhof. La ejo estas konferenca salono kun duoncirkla formo, kaj la partoprenantoj amasiĝis al la mezo. La foto videblas en la tria numero de la kongresa kuriero .

La kongreso estas tre internacia, la multaj afrikanoj kaj ankaŭ relative multaj azianoj superas la kvanton de eŭropanoj, kaj tio videblas ankaŭ en kunsidoj.

Kvankam multaj afrikanoj estas komencantoj, ili strebas paroli kun aliaj en Esperanto, kaj multaj estas ankaŭ bonaj parolantoj.

La loko por nacia vespero estis ŝanĝita eĉ dufoje: la informo kiu aperis en la kongresa libro estis korektita en la kongresa kuriero, kaj eĉ tiu informo estis korektita en alia numero de la kuriero. La nacia vespero do ne okazis “aliloke” kiel indikite, sed en la ĉefa korto de la kongresejo.

Temis pri manĝado kaj pri prezento de loka bando, kiu tamen ludis grandparte internaciajn muzikaĵojn, sed eble ankaŭ lokajn.

Ĉar la ĉefa temo estis manĝado, la prezentaĵoj ne multe interesis la partoprenantojn, kiuj koncentriĝis al manĝado kaj diskutado kun amikoj.

Iom senteblas la manko de la ĉefaj UEA-personoj: la ĝenerala direktoro ne ĉeestas, la libroservisto ne ĉeestas, la kasisto de UEA ne ĉeestas, sed la financa fako estas reprezentata de alia persono. Tamen el la 9-membra UEA-estraro partoprenas ĉiuj krom unu (So Jinsu).

Kvankam la fotoj de UEA-oficistoj aperas en la kongresa libro, ankaŭ tiuj ne partoprenas ĉeeste.

La libroservo certe estas la plej malgranda iam ajn, do la vendoj same estos tute mizeraj, des pli ke afrikanoj ne havas monon aĉeti eĉ la forte rabatitajn librojn.

La programo aliflanke estas tute interesa kun koncertoj de afrikaj esperantistoj, filmoprezentoj de Aleksej Salomatov kaj prelegoj pri Tanzanio kaj Afriko.

Salomatov faris du filmojn kiuj rilatas al finnlandaj esperantistoj: lunde okazis Esperanta premiero de la filmo ”Somero de Sigrid”, kiu temis pri alanda denaska esperantisto kaj pri vojaĝo al Esperanto-gården en Svedio. La filmo estis farita en 2019. Vendrede okazos alia filmprezento, ”Saliko”, kies temo same estas finnlanda esperantisto, Raita Pyhälä.

Jukka Pietiläinen

Noto: La komunikisto de UEA, Lu Wunsch-Rolshoven, partoprenas la kongreson rete. La artikolo pli frue enhavis eraran informon, laŭ kiu li ĉeestus.


---

# Charters monologis pri la strategio de UEA

**Published:** 2024-08-06

**URL:** https://www.liberafolio.org/2024/08/06/charters-monologis-pri-la-strategio-de-uea/

**Categories:** UEA, movado

La Centra Oficejo laboris bone siatempe, sed ne plu estas bezonata, ĉar eblas dungi homojn kie ajn en la mondo por labori por Esperanto. Tion klarigis prezidanto Duncan Charters dum sia prelego pri la strategia direkto de UEA dum la UK en Aruŝo. Diskuto ne okazis kaj malmultaj kongresanoj interesiĝis pri la prelego.

La lunda posttagmeza kunsido, kiu portas en la kongresa libro la titolon ”Vizio kaj strategio: Kien iru UEA?” estis laŭ la prezidanto de UEA, Duncan Charters, la plej ĉefa UEA-kunsido de la kongreso en la ĉi-jara UK.

– Nur ĉi tie eblas informiĝi pri tio, kion UEA atingis kaj kion ĝi faros en estonto, li diris.

Se oni atendis diskuton, oni seniluziiĝis, ĉar temis pri longa prelego, preskaŭ unuhora, de la prezidanto mem. La nuna prezidanto nun eble pli klare ol antaŭe difinis sian politikan programon rilate al UEA kaj ĝia estonteco.

Tamen komence partoprenis nur proksimume 25 kongresanoj, el kiuj triono estis afrikanoj. Tio iom ĝenis la prezidanton, kaj li bedaŭris, ke ”ni ne havas tiun strukturon en niaj kongresoj, kiu ebligus ke ĉiuj partoprenu en gravaj eventoj”.

Evidente indas demandi kiom da kongresanoj interesiĝas pri UEA kaj ĝia estonteco. Krome lunde okazis multaj ekskursoj, kie parto el la kongresanoj estis. Poste venis kelkaj kongresanoj pliaj, kaj la nombro en la fino superis 50. Ne malbona rezulto en lunda posttagmezo. Foje en pli grandaj kongresoj similaj aranĝoj kolektis malpli da partoprenantoj por gravaj eventoj.

Duncan Charters jam duan fojon en la kongreso referencis al sia unua lernejestro, kiu iam diris, ke la mondo bezonas internacian lingvon, kaj ke ĝi jam ekzistas, sed bedaŭrinde la esperantistoj faras nenion por antaŭenigi la ideon ĝis realiĝo. Krome li referencis al Ivo Lapenna, kiu diris, ke ekzistas neniu argumento kontraŭ Esperanto, kiun bone preparita, klera individuo ne povus refuti.

Tiuj du elir-punktoj formis la bazon por la prelego de Charters. Por li Esperanto estas evidente io, kion ni povas proponi al nia hodiaŭa mondo: interkulturan kompetenton, pliampleksigon de personaj kontaktoj inter diverslandanoj kaj edukadon al internacia kompreniĝo. Parte temas pri celoj, kiuj jam estis difinitaj okaze de la 100-jariĝo de Esperanto, parte temas pri novaj aldonoj al ili.

Charters menciis pri lingvo-instrua eksperimento de la rusa lingvo en Usono dum la malvarma milito. Tiu eksperimento malsukcesis, ĉar la rusan instruis en lernejoj plejparte ĵus-finintaj studentoj de la rusa aŭ rusdevenaj enmigrintoj, kiuj havis malmultan aŭ nenian sperton pri instruado al lernejanoj. Laŭ Charters tiu eksperimento detruis la renomon de lingvoinstruado por 20 jaroj en tiu urbo, kie la eksperimento okazis.

Charters sugestas, ke lernejaj instruistoj povus lerni Esperanton sufiĉe rapide por ĝin instrui, kaj tiel Esperanto povus esti uzata por edukado por interkomprenemo: nur Esperanto povas doni egalbazan aliron al ĉiuj kulturoj. Laŭ Charters argumentoj por uzo de Esperanto validas, sed ni devus lerni prezenti tiujn argumentojn konvinke.

Charters volas organizi esperantistojn por senlace ellabori akcepteblajn planojn kaj laboradi laŭ ili. Necesas prepari esperantistojn ”por kunlabori cele al akceptigo de la lingvo en formo, kiu produktas signifajn rezultojn”.

La prezidanto de UEA emfazis, ke esperantistoj deziras interkompreniĝi, ĉar ili decidis lerni Esperanton. Tamen restas demandoj pri tio, kion esperantistoj praktike faras por pli ofte rilati al homoj malsamaj laŭ etno, aĝo, genro ktp. kaj ĉu legmaterialoj kaj konversaciaj partneroj estas elektitaj laŭ jamaj konvinkoj aŭ por elserĉi aliajn perspektivojn.

Laŭ Charters ĉiu esperantisto vivu nian ideologion, per akcepto de samideanoj, kiuj havas ideojn tre malsamajn al la niaj kaj per senkonflikta traktado de aliaj kunlaborantoj.

Se ni deziras komprenemon inter popoloj, tio devas komenciĝi per ni mem, unue rilate al aliaj esperantistoj kaj poste rilate al neesperantistoj.

Laŭ Charters nuntempa defio estas sento de nesekureco kiun kaŭzas la rapida ŝanĝiĝemo de homaj cirkonstancoj, la necerteco  pri la prognozoj de multaj evoluoj, la ambigueco, kiun kaŭzas la manko de klaro pri problemoj por gravaj decidoj, kaj la komplekseco kiun kaŭzas interago de multaj elementoj kaj neantaŭvideblaj sekvoj.

Charters rakontis, ke UEA dungis fakulon pri informado por ke ni sisteme lernu komuniki al ekstera mondo: necesus laŭ li altigi la kvanton de tiuj kiuj entute scias pri Esperanto (laŭ takso de Charters temas pri unu-du procentoj de la monda loĝantaro).

Laŭ Charters ni multon jam atingis, sed necesas daŭre plifortigi niajn rilatojn kun la ekstera mondo. Por Charters tio okazu ”per servoj kiujn ni povas proponi al aliaj organizaĵoj, ekzemple organizadon de konferencoj kaj seminarioj, tradukajn servojn, trejnadon pri ekzemple, eventuale ĉefe, interkultura kompetento”.

UEA laŭ li devus servi al UN kaj Unesko por kunorganizi simpoziojn pri multlingveco. Tio jam okazis kelkfoje. Por Unesko UEA servas eldonante la Unesko-Kurieron en Esperanto kaj per aperigo de dulingva (en Esperanto kaj la ĉina) historio de Unesko okaze de 70-jariĝo de la organizo.

La sekva unopa agado estas planita por venonta jaro, kiam okazos ĝenerala asembleo de Unesko en Samarkando. Tie la celo estas akcepto de ”Tago de Esperanto” en la kalendaro de Unesko.

En la kampo de instruado okazis eksperimenta instruado de Esperanto en italaj lernejoj. Tamen pluraj pli fruaj projektoj, ekzemple la brita Springboard to Languages, ne donis rezultojn konvinkajn por eksteruloj.

Laŭ Charters tio okazas eventuale pro la nekompetento de eksteraj esploristoj pri Esperanto. Nur antaŭ kelkaj jaroj la hispana sociologo Roberto Garvía deklaris, ke li fine povas verki pri la Esperanta movado senhonte, ĉar konataj esploristoj preparis la vojon per tre seriozaj studoj pri Esperanto.

Okazis sukceso ankaŭ inter poliglotoj, kiuj ofte havis negativan sintenon al Esperanto. Sed nun esperantistoj helpas organizi la poliglotajn konferencojn, kaj la sinteno komencas ŝanĝiĝi.

Charters kredas je esperiga estonteco. La Centra Oficejo tamen ne havas rolon en tiu estonteco, ĉar laŭ Charters tio postulas rimedojn, kiujn eblas uzi alimaniere. Ne plu necesas oficejo en Roterdamo, dum UEA povas dungi kiun ajn kie ajn en la mondo por labori por Esperanto.

La prizorgado de historio kaj arkivoj estas kunlabore donitaj al ŝtataj instancoj. La pola nacia biblioteko prizorgas la bibliotekon Hector Hodler kaj la aŭstria nacia biblioteko prizorgas la arkivon de UEA. UEA ne plu havas deficitojn, sed povas fokusiĝi al “nia vera laboro, informi, instrui kaj utiligi Esperanton por ĝin plivastigi”. La Centra Oficejo laŭ li laboris siatempe bone, sed ne plu estas bezonata en nuna mondo.

Laŭ Charters la membroj de UEA estas grandparte kontentaj pri la servoj. La revuo Esperanto estas “akurata, informriĉa, alloga kaj lingve kvalita kaj informas pri la progresoj de Esperanto”. Eventa Servo havigas kalendaron kun ĉiuj gravaj eventoj en la Esperanto-mondo, kaj la Universalaj Kongresoj daŭre prosperas, kun aldonaj avantaĝoj de hibrideco kaj ĉiujara Virtuala Kongreso.

Krome, inter la atingoj estas ke plej multaj lingvolernaj retejoj inkluzivas aŭ mencias Esperanton. Entrepreno kiel Utalk pretas kunlabori kun ni kaj ofertis senpagan aliron al Esperanto kaj la svahila kaj 50% rabaton por aliaj lingvoj, tamen nur 35 esperantistoj ekuzis tiun oferton.

Charters laŭdis ankaŭ la kunlaboron kun la firmao Kosmo Strategio, kiu en la lastaj kelkaj jaroj aranĝis pri subvencioj de milionoj da eŭroj, dank’al kiuj UEA povis dungi pli da laborantoj por subteni la administradon kaj havi novajn iniciatojn ekzemple pri informado.

– Se mi kredus la kritikojn mi havus tute alian vidpunkton pri la situacio, li emfazis fine.

Jukka Pietiläinen


---

# Vendi la domon de UEA ne estas urĝa afero

**Published:** 2024-08-07

**URL:** https://www.liberafolio.org/2024/08/07/vendi-la-domon-de-uea-ne-estas-urga-afero/

**Categories:** UEA, movado

Kvindeko da kongresanoj ĉeestis, kiam estraranoj de UEA respondis al demandoj. Kritikaj demandoj malmultis. Oni eksciis interalie, ke UEA uzis ĝis 80 000 eŭrojn por certigi la partoprenon de afrikanoj en la unua afrika UK. Pri la vendo de la domo la estraro respondis, ke kaze de neceso eblus rapide forigi la libroservon de tie – sed ke la vendo ne estas urĝa afero.

UEA investis eble eĉ 80 000 eŭrojn por partoprenigi la afrikanojn en la Aruŝa UK. Tiu sumo estis menciita de vicprezidanto Fernando Maia en la programero ”UEA respondas”, kiu nuntempe anstataŭas la tradiciajn ”Estraro respondas” kaj ”CO respondas”. Neniu konas ankoraŭ la realan sumon, sed eventuale la sumo povas esti tiom alta.

En la programero multaj estraranoj kaj aliaj partoprenantoj rakontis pri sia skeptikeco rilate al kongresado en Afriko. Tamen nun, kiam la kongreso realiĝis, ili diris, ke ja valoris la penon kongresi nun en Tanzanio, kaj ke se aperus demando, ĉu fari la decidon denove, ili dirus jes.

Tim Owen konfesis sian timon, ke la kongreso fariĝos kolizio inter idealismo kaj elitismo, sed li konfesis sian pekon kaj gratulis la kongresan teamon pro la mirakla starigo de tiu aranĝo en Afriko.

UEA laŭ la estraranoj prenis financan riskon por kongresi en Afriko, kaj ĝi faris tion pro universaleco de Esperanto. Prokrasti la kongreson en Afriko je kelkaj jaroj povus kaŭzi seniluziiĝon, do necesis fine fari tion nun.

Granda parto el la afrikaj partoprenantoj venis el Tanzanio kaj najbaraj landoj, kie Esperanto estas populara, nome Burundo kaj DR Kongo, de kie eblis longa aŭtobusa vojaĝo. Malpli multaj afrikanoj venis el pli foraj landoj kaj bezonis flugi al Aruŝo.

La bankedo estis malferma por ĉiuj, do UEA petis al partoprenantoj el pli riĉaj landoj kontribui finance, kaj tiaj kontribuoj estas daŭre bonvenaj. Krome, ĉiuj libroj kiuj venis al la kongresa libroservo, restos en Afriko.

En la kunsido partoprenis la estraranoj de UEA Duncan Charters, Alex Kadar, François Lo Jacomo, Gong Xiao Feng, Fernando Maia, Amri Wandel, Jérémie Sabiyumva kaj Aurora Bute, kiu lasta tamen venis nur post la oficiala finotempo de la kunsido. La kunsido daŭris unu kaj duonon da horoj anstataŭ la laŭprograma unu horo. Al la kunsido alvenis entute pli ol 50 kongresanoj.

Preskaŭ tute mankis kritikaj demandoj. Al la kritiko esprimita en Libera Folio pri tio, ke okazos nur unu komitata kunsido dum la UK, vicprezidanto Maia respondis, ke la komitato kunvenis jam pli frue en julio rete kaj traktis parton el la aferoj, ĉar oni volis doni al la komitatanoj eblon ĝui iom pli Tanzanion.

Al unu demando respondis ankaŭ la prezidanto de la elekta komisiono, Guy Matte, kiu rakontis ke la elekta komisiono jam kontaktis ĉiujn ĝisnunajn estraranojn kaj kelkajn aliajn eblajn kandidadojn, kaj estas eble, ke venontjare necesos voĉdoni inter kandidatoj por la estraro.

Ebla malintereso al la estrara laboro povas okazi pro tio, ke kandidatoj timas la kvanton da laboro kiun estraranoj faras. Tamen la prezidanto Duncan Charters volis mildigi tiujn timojn kaj diris, ke la estraro dividas sian laboron. Estas multe da taskoj, sed la laboro ankaŭ donas plezuron, kiam aferoj antaŭeniras, laŭ li.

Inter la laŭdoj kiujn UEA ricevis en tiu kunsido estas tio, ke nuntempe la financa fako respondas ĉiam perfekte kaj rapide, dum antaŭe neniam venis konfirmo pri pagoj.

La aliaj demandoj temis interalie pri la vendo de la oficeja domo. Ni aŭdis la kutiman rakonton, ke la prezo difinita antaŭ la komenco de la milito en Ukrainio estas nun eventuale tro alta pro kolapso de la merkato. Tamen UEA laŭ la estraro ne havas apartan urĝon vendi la domon ĝuste nun.

Aliflanke, se aperus subite aĉetanto kiu volus rapide ekuzi la domon, la libroservo laŭ la estraro ne malhelpas, ĉar granda parto el la librostoko troviĝas ne en la oficeja domo, sed en diversaj stokejoj en Roterdamo. Se necesus, eblus lui kroman stokejon aŭ stoki parton el la libroj en la volontula domo.

Al demando pri bitaj libroj, al kiu Duncan Charters aludis en sia lunda parolado,  li respondis ke en la estonteco homoj legos ĉefe bitajn librojn kaj la vendo de paperaj libroj falas. Kroma problemo ĉe bitaj libroj estas ke homoj ne volas pagi por ili.

Krome Fernando Maia respondis ke UEA ne devus konkurenci kun kelkaj bone funkciantaj eldonejoj, pli bone estus kunlaboro kun tiuj.


---

# UEA funkcios per volontuloj kaj laborgrupoj

**Published:** 2024-08-10

**URL:** https://www.liberafolio.org/2024/08/10/uea-funkcios-per-volontuloj-kaj-laborgrupoj/

**Categories:** UEA, movado

La komitato de UEA en Aruŝo dediĉis multe da tempo al diskuto pri la rekomendoj de la komitataj forumoj. Laŭ tiuj rekomendoj, multa laboro estu farata de volontuloj kaj laborgrupoj. Tiel oni intencas realigi ekzemple la longe atenditan Almanakon, kaj la funkciigon de la administra sistemo Akso. Fine la rekomendoj estis resenditaj al la estraro.

La komitato de UEA kunsidis en Aruŝo vendrede la 9-an de aŭgusto. Laŭ la programo la sesio devus komenciĝi je la naŭa horo. Tamen unu estrarano alvenis nur je la 09.10 kaj alia je la 09.17.

Sidiĝi estis komplike. Estis originale sep tabloj ĉirkaŭ kiuj oni devis sidi. Finfine aldoniĝis tri aliaj, kaj eĉ tio ne vere sufiĉis.

Dum la registriĝo de la ĉeestantoj Michal Matúšov indikis per manlevo, ke li reprezentas Albert Stalin Garrido. Tuj respondis Aleks Kadar, ke tio ne eblas; Matúšov jam registriĝis kiel reprezentanto de organizaĵo, kaj ne eblas, ke unuopulo havu du voĉdonojn.

Michael Boris Mandirola demandis:

– Kie sidas tio en la regularo?

Tion li ripetas du-trifoje, ne ricevinte rektan respondon. Tiam leviĝas la mano de Matúšov:

– Kie oni trovas tion en la regularo?

Respondo ne venis. Neniam estis klare indikite, ĉu unu persono rajtas havi du voĉojn aŭ ne, sed finfine ne multe gravis, ĉar preskaŭ ĉion oni unuanime akceptis.

Multaj rutinaĵoj, kiuj devus esti pritraktitaj jam antaŭ la komenco de la kunsido, restis nesolvitaj. Ekzemple protokoliston estis malfacile trovi, kaj evidente oni ne interkonsentis anticipe. La prezidanto Duncan Charters ripete petis iun volontuli, kaj fine rekte petis Michael Boris Mandirola, kiu tiam akceptis.

Ankaŭ aliaj rutinaĵoj malbone funkciis. Kiam devis okazi voĉdono pri la kongresa rezolucio, la komitatanoj ankoraŭ eĉ ne vidis ĝin. Aleks Kadar devis do sendi ĝin retpoŝte al la komitatanoj, kaj necesis pasigi tempon kopiante ĝin al la komputilo konektita al la projekciilo.

Al ampleksa paragrafo pri la svahila lingvo, estis en diskuto aldonita frazo ankaŭ pri aliaj afrikaj lingvoj, kaj sekve la teksto ankoraŭ bezonos redakton. La fina versio de la rezolucio do pretiĝos ĝis la fermo.

Krome okazis sufiĉe kaosa diskuto pri la sekva kunsido. La sola propono venis de Michael Boris Mandirola, kiu preferis kunveni antaŭ la Virtuala Kongreso, kaj proponis dimanĉon la 24-an de novembro. Akceptite.

Poste aŭdiĝis la voĉo de Aleks Kadar: Martin Schäffer indikis, ke li ne estos libera en tiu tago. Gravos evidente lia ĉeesto. Li preferis kunveni nur post la VK, kaj proponis dimanĉon la 8-an de decembro. Akceptite.

Sed kelkaj aliaj preferis sabaton. Schäffer ne tuj sciis pri sia disponebleco kaj devis kontroli. Fine ne gravis, ĉar pli da komitatanoj preferis dimanĉon.

Estos interese vidi, ĉu la kunsido vere okazos tiun tagon. En tiu kunsido ja devos esti aprobita interalie la buĝeto de UEA por 2025. La sola financa afero, kiu estis traktita en la nuna kunsido, estis la decido ne altigi la bazan kotizon.

Estis pluraj intervenoj pri bagatelaj aŭ senrilataj aferoj. Iu komitatano asertis, ke ĉiuj havas respondecon ŝati afiŝojn pri kaj en Esperanto kaj dividi ilin, ĉu en Facebook, ĉu en aliaj sociaj retejoj. Evidente ne gravas la enhavo aŭ kvalito de la afiŝoj, se nur ili temas pri Esperanto.

Aliflanke estas problemo, ke oni tro ofte ofendas homojn per maltaŭgaj respondoj al afiŝoj en Facebook. La rekomendo de la komitatano estis, ke oni ne ofendu aliajn.

La afero evidente tiom gravas, ke la sama homo levis la temon ankaŭ en la pli frua programero UEA Respondas. Prezidanto Charters konsentis, ke oni evitu ofendojn, kaj konsilis, ke oni ne reagu tuje kaj emocie.

Estis levita ankaŭ la temo de interpretado el Esperanto al la angla. Laŭ iu komitatano tre gravas, ke interpretistoj parolu la anglan de Oksfordo aŭ Kembriĝo, ne ”usonan dialekton”. Tiun proponon Michael Boris Mandirola aliflanke taksis lingva diskriminacio.

Unu komitatano ŝajnis iom agresema liverante sian mesaĝon. Ne eblis ĉion kompreni, ĉar li svingis la manon en kiu li tenis la mikrofonon, do la laŭteco ŝanceliĝis. Ŝajne li tre akre substrekis, ke la supera organo estas la komitato, ne la estraro. Iu en la spektantaro verŝajne bone aŭdis; ŝi respondis per: ”Idioto!”

Estis abunde diskutitaj la rekomendoj de la komitataj forumoj , kies centra punkto estis, ke oni fondu diversajn laborgrupojn, interalie por ”esplori ĉu necesas restrukturigi la organizadon de UEA por ke estu pli da opcioj ol agado laŭ Landaj Asocioj”, kion ajn tio signifu.

Lige kun tio la komitato eksciis, ke ”per sistemo de volontuloj kaj laborgrupoj” UEA fine planas ekuzi la administran sistemon Akso kaj eldoni la longe atenditan trijaran Almanakon. Tamen ne klaris, kiam tio okazos.

Sur la kampo de informado laŭ la rekomendoj de la komitataj forumoj estu ”unu ĉefa laborgrupo sub nia dungita kunordiganto, taskita pri prioritatigo de celoj, trovo de tre kvalifikita kaj fidinda respondeculo pri gvidado de ĉiu projekto.”

Oni konstatis mankojn en interna informado, ekzemple ĉar pluraj aktivuloj ne konis la rolon de Lu Wunsch-Rolshoven, kiu nun laboras kiel dungito pri komunikado, kaj de Tamiris Queiroz, kiu nun okupiĝas pri sociaj retejoj de UEA.

La komitata forumo pri informado trovis problema, ke la informa retejo Esperanto.net malbone funkcias, kaj ke informa agado kiu referencas al tiu retejo tial havas nulan efikon, se interesiĝintoj ne trovas tie la necesajn informojn.

La proponoj de dumkongresaj komitataj forumoj estis fine, laŭ propono de Guy Matte, senditaj al la estraro, kaj la estraro raportu pri la afero al la komitato. Do, la procezo daŭros, sed ĉu estos rezulto?

En la fino de la kunsido pro interveno de Brian Moon ekestis diskuto pri tio, ĉu estas konvene, ke la edzino de ĝenerala direktoro fariĝis pagata funkciulo de UEA.

Mallely Martinez Mateos aperas en la kongresa libro en la listo de pagataj oficistoj, ĉe ”Sekretaria Fako”, sed evidentiĝis, ke preskaŭ neniu komitatano sciis pri la dungo de la edzino de Martin Schäffer. Sekvis kompreneblaj plendoj, ke la komitato ja devus esti informita pri tio.

Aleks Kadar respondis, ke ĝin la estraro ja informis. Por pruvi tion, li voĉlegis elĉerpaĵon el la plurpaĝa jarraporto aperinta en la revuo Esperanto en julio 2023, kie la dungo de ”M. Martinez, Sekretaria Fako”) estas preterpase menciita sub la titolo ”Administrado”.

Michel Boris Mandirola atentigis, ke estus bona praktiko se la ĝenerala direktoro ĉiam  informus la komitaton pri novaj dungoj kaj honorariataj kunlaborantoj. Martin Schäffer respondis, ke ne estas devo fari tion, sed en tiu ĉi aparta kazo li diskutis pri la dungo kun la estraro.

Estrarano Aurora Bute, kiu tiumomente prezidis la kunsidon, ĉar ĉeestis nek la prezidanto nek la vicprezidantoj, motivis la decidon pri la dungo per tio, ke pro la subvencio de Eŭropa Unio necesas havi pli da salajrataj oficistoj.

Laŭ raportoj de Jukka Pietiläinen kaj Tim Owen


---

# En Tanzanio gejoj riskas dumvivan malliberigon

**Published:** 2024-08-13

**URL:** https://www.liberafolio.org/2024/08/13/en-tanzanio-gejoj-riskas-dumvivan-malliberigon/

**Categories:** UEA, movado

Pro la persekuto de seksaj minoritatoj en Tanzanio, LSG jam antaŭ jaro malrekomendis al siaj membroj kaj aliaj GLAT-aj esperantistoj partopreni la kongreseon en Aruŝo. Lige kun la UK la organizaĵo aperigis specialan numeron de Forumo por prilumi la situacion en la lando.

La organizaĵo LSG estis fondita en 1977 kiel ”Ligo de Samseksamaj Geesperantistoj”, kaj havas kunlaboran kontrakton kun UEA ekde 1990. Ĉi-jare ĝi ŝanĝis sian nomon al ” Ligo de Seksemdiversaj Geesperantistoj” por esti pli inkluziva.

Antaŭ unu jaro LSG publike protestis kontraŭ la decido de UEA kongresi en Tanzanio, kaj malrekomendis al siaj membroj partopreni la Universalan Kongreson en Aruŝo.

Lige kun la kongreso aperis speciala numero de la gazeto de LSG, Forumo , pri la situacio de seksaj minoritatoj en la kongreslando. Ni petis la sekretarion de LSG, Martin Benoit, rakonti pli.

Libera Folio: Kial oni trovis grave kunmeti ĉi tiujn informojn nun?

Martin Benoit: – Unu el la ĉefaj celoj de LSG estas komuniki la bezonojn kaj la zorgojn de la GLAT-a komunumo al la Esperantistaro. Lige kun la nune okazanta kongreso en Tanzanio, lando kie GLAT-uloj estas tre akre mistraktataj, kaj la ĝenerala kolero de niaj membroj pri la decido kongresi tie, mi sentis la bezonon kaj la oportunon paroli pri GLAT-aj rajtoj al la aliaj esperantistoj kaj al la kongresanoj de Aruŝo.

Kiuj estas la ĉefaj problemoj, kiujn renkontas GLAT-uloj en Tanzanio?

– GLAT-uloj riskas ne nur pezajn monpunojn, sed ankaŭ dumvivan enprizonigon. La registaro aktive persekutas tiujn, kiuj estas GLAT-uloj, aŭ ŝajnas esti tiaj. Ili ankaŭ persekutas laborantojn de neregistaraj organizoj, kiuj apogas GLAT-ajn rajtojn. La GLAT-uloj, kiuj estas en prizono, estas tre severe traktataj de la gardistoj, ekzemple per trudaj ekzamenadoj de anusoj, aŭ eĉ per ajna perforto. Tio estas vera koŝmaro por niaj samuloj en Tanzanio.

Ĉu laŭ vi estus risko ke kongresanoj povus esti trafitaj de tiuj problemoj?

– Laŭ mi la risko estas malalta sed ne nula. Ni kolektis la malrekomendojn de deko da landaj registaroj, kiuj instigas GLAT-ulojn ne vojaĝi al Tanzanio. Ni transdonis tiujn malrekomendojn al nia membraro kaj al GLAT-aj esperantistoj. Tamen mi scias, ke kelkaj el ni ja partoprenas la UK-on, kaj tre esperas, ke ili ne havos problemojn kun la registaro.

Ĉu vi mem tute ne konsideris tamen veturi al Tanzanio?

– Mi persone neniam konsideris partopreni la UK-on en Tanzanio, unue solidarece kun la bojkoto decidita de LSG, kaj due, ĉu mi eĉ kapablus eniri la landon. Simpla serĉado en la reto tuj trovus, ke mi estas gejo.

Se oni ja volas aranĝi UK-n en Afriko, en kiuj landoj laŭ vi oni povus tion fari senriske por GLAT-uloj?

– En Sud-Afriko samseksaj geedziĝoj ja estas permesataj, kaj ĝi estas la unua lando en la mondo, kiu malpermesis diskriminacion kontraŭ GLAT-uloj. Krom tio, estas preskaŭ dudeko da afrikaj landoj, kiuj ne enprizonigas GLAT-ulojn. La senriskeco ja estas relativa, ĉar ja ĉi tie en Montrealo geja amiko mia estis atakita lastjare elirante el geja trinkejo en strateto fare de aro da knaboj, sed en tiuj landoj, UK estus relative senriskaj al GLAT-uloj.

En la speciala numero de Forumo aperas artikolo, laŭ kiu diskriminacio de seksaj genroj en iuj afrikaj landoj estas rezulto de koloniismo. Samtempe multaj afrikaj esperantistoj asertas, ke ĝuste la postulo forigi tiun diskriminacion estas koloniismo. Kiel vi klarigus tiun ŝajnan kontraŭdiron?

– Mi scias, ke multaj afrikanoj suferis sub la koloniismo de eŭropaj landoj, kaj eble ĉio, kio venas el eŭropaj aŭ okcidentaj landoj estas perceptata kiel koloniismo. Mia percepto estas, ke religioj kiel kristanismo kaj islamo estas multe pli gravaj koloniismoj, ol la admono de okcidentaj nacioj ne fari la samajn erarojn, kiujn ili faris diskriminaciante kaj persekutante GLAT-ulojn en la pasinteco.

– Mia koramiko, kiu estas pli maljuna ol mi, rakontas al mi pri la multnombraj policaj invadoj de gejaj trinkejoj en Montrealo en la 1970-aj kaj la 1980-aj jaroj, kaj li iam eĉ apenaŭ evitis unu. Historie antropologoj diras, ke antaŭ koloniismo la afrikanoj estis multe pli toleremaj al diversaj GLAT-uloj. Do mi komprenas, ke kontraŭ-GLAT-ismo, pli ol GLAT-eco, estas koloniisma.


---

# En Aruŝo venkis idealismo

**Published:** 2024-08-15

**URL:** https://www.liberafolio.org/2024/08/15/en-aruso-venkis-idealismo/

**Categories:** movado

Tim Owen estis skeptika pri la plano organizi Universalan Kongreson en Afriko. Pro la financaj baroj en monda perspektivo UK estas elitisma aranĝo, kaj tial apenaŭ iuj afrikanoj povos ĝin partopreni, li kredis. Sed surloke li devis konstati ke li eraris – kaj publike konfesi sian pekon.

Mi estis skeptika.

La saĝecon pri okazigado de Universala Kongreso en Tanzanio mi delonge pridubis. Laŭ vidpunkto idealisma, kompreneble, la decido ŝajnis evidente bona: la ĉefa Esperanto-aranĝo finfine atingu la kontinenton kiu mankis inter la gastigintoj. Kolizion kun la praktika mondo mi tamen ne povis ne antaŭvidi.

Niaj kongresoj ne povas okazi najbare al ĉiuj esperantistoj; necesas, ke la grandega plimulto de aliĝintoj veturu el alia lando, tranoktu, kaj iel nutru sin dum la kongresa semajno. Alivorte: partoprenado estas multekosta, kaj pro la financaj bariloj la Universala Kongreso estas, por tiel diri, elitismaĵo. Laŭ mia pensmaniero super idealismo venkos la praktika elitismo; la Universalan Kongreson en Aruŝo partoprenos apenaŭ iu ajn afrikano.

Ne estis kialo ĝisdatigi mian opinion, kiam, en kvizo dum la Brita Kongreso en majo, mi demandis: Kiom el la aliĝintoj al la UK en Tanzanio loĝas en Afriko? La respondo estis proksimume 10 procentoj; 39 el la nuraj 441 homoj ĝis tiam aliĝintaj. Klare la evento estis fiaskonta, nova malrekordo post tiu de Bonaero.

Raporto ĉe La Ondo de Esperanto en la 3-a de julio, ke subite aliĝis pli ol cent afrikanoj, kaj en la 23-a pliaj 62 ĉefe afrikanoj, ne ŝanĝis mian opinion: evidente temis pri simbolaj aliĝoj; la kostegoj malebligos surlokan partoprenadon. Mi restis skeptika.

Kun Clare Hunter (mia vivkunulo) kaj Stela Besenyei-Merger mi alvenis en la flughavenon Kilimanĝaro en sabate fruvespere. Devus esti esperantistoj ekstere nin atendantaj por liveri nin en la kongresurbon, rekoneblaj per la Esperanta flago. Tiun servon proponis la LKK, kaj ni, kiel petite, informis pri niaj flugdetaloj por antaŭmendi niajn lokojn. Neniun Esperanto-flagon tamen ni vidis. Post duonhoro Stela sendis mesaĝon al diversaj organizantoj.

Post plia duonhoro aperis viro en Esperanta T-ĉemizo. Temis, tamen, ne pri nia serĉato, sed ĵus alvenintaj pola esperantisto kaj lia edzino, kiuj same antaŭmendis lokojn, kaj vane serĉis la lokulojn. Plu kaj plu necesis atendi, ĝis Stela ricevis mesaĝon, ke iu estos ”baldaŭ” kun ni. Temas pri ”baldaŭ” laŭ tanzania sistemo, sed finfine aperis lokulo, montrante sian telefonon al taksiistoj. Evidentiĝis, ke li volis scii, ĉu la taksiistoj scias, kiel trovi nin. En la telefono troviĝis listo de kvin nomoj: niaj.

Per du taksioj ni devis do veturi, dum la plejparto de la vojo ne superante eĉ 40 km hore. Tanzanio ne havas aŭtovojojn, kaj ĝis ni atingis Aruŝon la vojo havis nur unu koridoron en ĉiu direkto. Sur la vojo regis ĥaoso, kiu tamen iel funkciis.

La aferoj ne pliboniĝis post nia finfina alveno al la hotelo 80 minutojn poste: ni veturis ne per io Esperanto-rilata, sed per privata taksi-firmao, kaj la veturiginto al ni ne povis diri, kiom ni ŝuldas: necesis atendi dum pliaj 35 minutoj la alvenon de lia estro. Jen nia unua sperto de la UK: plena fuŝo.

Ne necesas aldoni, ke mi plu restis skeptika.

Estis iu kultura ŝoko la venontan matenon, kiam ni marŝis kongresejen. Tanzanio estas malriĉa lando; la averaĝa monata salajro ĉirkaŭas 200 usonajn dolarojn. Laŭ la tuta vojo al la kongresejo – nur sep minutojn for piede – staris kolportistoj ofertantaj ĉapelojn, teksajn braceletojn kaj ”pentraĵojn”, kiujn ili ĉiuj hazarde idente perpenikis. Ili ne restis kviete for, sed unu post la alia alproksimiĝis, babilante en la angla, marŝante apude laŭ la tuta vojo.

Mi substrekas, ke dum la tuta semajno mi neniam sentis min minacata; temis pri persisto, amika ĝenado pli ol agresemo, kaj ili fakte malplinombriĝis tagon post tago. Post kvin minutoj ni vidis afiŝon, tuj pliajn, ordigitajn laŭvice, antaŭ serio da flagoj, kun nia standardo flirtanta plej laste.

Ni rapide registriĝis, kaj la deĵorantino de la kongresa fako de UEA ne povis ne ridi rimarkinte, ke Clare havas biletojn por ses diversaj ekskursoj; kelkajn minutojn poste ni estis en Salono Zamenhof. Vi jam legis en Libera Folio , ke la Solena inaŭguro estis ĥaosa. Pri tio ne UEA kulpis; necesis ĝisatendi la malfruan alvenon de vicministro de turismo.

La programero estis eksterordinara tamen pro aliaj kialoj. Tutunue, ŝajnis evidente, ke duono de la spektantoj estas afrikanoj. (Iu verŝajne plendos, ke mia mezurilo estas haŭtkoloro. Tiu kontrolu fotojn de antaŭaj kongresoj; malabundas nigruloj, tamen en Aruŝo tute male.) Due, la du muzikaj interludoj reprezentis afrikan kulturon. En la unua dancis masajoj, el kiuj kelkaj poste ŝajnis tiel interesiĝantaj pri ni kiel ni pri ili. Kaj en la fino eniris la salonon dancistinaro el Burundo. Kontraste al aliaj UK-oj, preskaŭ tuj komencis skuiĝi la spektantaro: niaj afrikanoj dancadis, kunkantadis, kaj aldonis gajecon al la etoso.

Tio ĉi estis eĉ ne la unua fojo dum la inaŭguro. La tradiciajn tedegajn landajn salutojn anstataŭis en la lastaj jaroj salutado de unuopaj reprezentantoj de la kontinentoj. En Aruŝo estis provita alternativo, kiu, mi esperas, fariĝos la nova kutimo: post legado de la landonomo, ĉiuj koncernaj partoprenantoj stariĝis por ricevi aplaŭdojn de la kunfestantoj. Angolo, Aŭstralio kaj Aŭstrujo (forgesita Argentino venis post Svislando), kaj poste Belgujo, Benino kaj Bolivio ĝentile staris kaj mansalutis ĉirkaŭ si. Sekve anonciĝis Brazilo, kaj komenciĝis la festado!

Ni britoj restarigis la trankvilon, kiam estis anoncita nia lando, kaj tuj poste erupciis la esperantistoj tuj antaŭ mi: anonciĝis Burundo, kun 95 aliĝintoj! Same ekscititaj estis niaj amikoj el DR Kongo (79), tamen ne nur: la afrikaj esperantistoj simile celebris ne nur sin, sed ankaŭ ĉiujn siajn samkontinentanojn, influante ankaŭ nin aliajn gratuli kore kaj laŭte ĉiun fojon, kiam aŭdiĝis nomo de plia afrika lando.

Komprenu tion: la kutime inertan inaŭguron vigligis nia unuafojularo, profite al ni ĉiuj. Same ni spertis tuj poste en la korto, kiam la masajoj spontanee kantis kaj dancis, kaj neĝenite permesis, ke kongresanoj el foraj, misteraj kulturoj apudiĝu por fotiĝi.

Mi ofte estis okupita dum la kongresa semajno, kaj malmulton partoprenis: necesis pretigi la proprajn kontribuojn, kaj iom de la taga laboro postulis mian atenton. Mi intence lasis la hotelon tamen por partopreni la sesion UEA Respondas , ĉar mi havis ion por diri: krimon konfesi, pekon penti: ”Mi estis skeptika.” Mi finis mian pardonpeton per mesaĝo gratulante pro la sukcesigo.

Dum la semajno mi sufiĉe ofte interŝanĝis vortojn kun afrikaj esperantistoj, ĝenerale laŭ ilia instigo. (Vidu: mi estas nordeŭropano; konversaciojn preterpasante aliajn mi ne ofte komencas!) Tamen kiel rezisti kontraŭ vico de belaj ridetoj kaj gajaj vizaĝoj salutantaj min ĉiun tagon? Korvarmige! Inter la afrikanoj troviĝis, sensurprize, granda proporcio da komencintoj, sed la lingva nivelo estis ĝenerale bona, kaj, laŭ mia konstato, ofte pli bona ol ĉe kelkaj neafrikanoj.

Ekskursema Clare tion certe konstatis rilate prononcadon; eĉ ne unu fojon ŝi malsukcesis kompreni afrikanon, kompare al pluraj el la diversaj ĉinoj, sudkoreoj kaj francoj, kun kiuj ŝi vizitis la multajn vidindaĵojn proponitajn. En unu kazo necesis la ridindaĵo traduki la vortojn de la ĉiĉerono-ŝoforo ankaŭ en la francan por virino aliĝinta al la plej granda Esperanto-kongreso, sed nekapabla kompreni Esperanton.

Abundis ekskursebloj, kvankam mia apetito ne tiel grandis, kiel ĉe Clare: mi ekskursis nur en la tradicia merkredo, vizitante Nacian Parkon Lago Manĝaro. Ne ĉiuj en mia grupo estis kontentaj poste; la lagon oni ja iom vidis, sed nur preterpasante. Ne al mi tio gravis, ĉar aliĝonte mi rimarkis, ke temas pri nacia parko. Lagojn ni jam havas en Britujo; allogis min la sovaĝbestoj!

Atingado tute ne estis facila, ĉar estis kolizio kun la tago, kiam okazas diversaj bazaroj en Aruŝo. Nekredeble ĥaosaj estas kelkaj kilometroj de la vojo. Nia ŝoforo klarigis, ke neniam oni lasu eĉ centimetron da spaco inter sia kaj la antaŭa aŭto, ĉar iu alia ŝtelos ĝin. Nu, eble, sed pro tio, ke oni neniam cedas la vojon al aliulo volanta veturi sur ĝi, la situacio fariĝis, ke oni simple ne atendas, kaj sen eĉ kontroli, ĉu estas sekure, simple antaŭeniras en la plej etajn spacojn.

Temis pri veturado tra la parko, kun pikniko, kiu ebligis supervidadon de la lago en la fora distanco. Ni vidis pavianojn kaj diversajn birdojn, sed malmulton alian… krom tio, ke leonino kun sia ido preterpasis nin, promenante laŭ la kota vojo, dum ni restis senmove en aŭtovico.

Clare jam iris la antaŭan tagon, kaj vidis tie plurfoje ankaŭ elefantojn kaj ĝirafojn en ties naturaj ĉirkaŭaĵoj. Tiom da bonŝanco ne havis mia grupo. Tiaĵojn eblis fari ankaŭ piede: en alia tago Clare vizitis Nacian Parkon de Aruŝo, kie ŝi vidis bubalojn: ”la plej danĝeraj bestoj en la parko”, laŭ la gvidanto.

Inter la aliaj ekskursoj troviĝis vizito al la Muzeo de Tanzanito. Tanzanito estas elemento treege malofta, trovita nur en tiu parto de Tanzanio, kaj tial treege multekosta. Eblis aĉeti gemojn, tamen eĉ por ni ”riĉuloj” la prezoj estis nekredeble altaj; necesis gardisto kun pafilo tie, pro la altega valoro! En alia tago Clare vizitis la Centron de Kultura Heredaĵo, unu el la plej grandaj kolektoj de afrikaj artaĵoj en la mondo.

La organizantoj kompreneble proponis eblojn vidi la Monton Blankan: Kilimanĝaron, kiel ĝi estas pli bone konata. Ne estis garantio, ke ĝi estos plene videbla, pro la ĉiamaj nebuloj, kiujn oni trovas ĉiumatene en Aruŝo, kaj tia estis la sperto, kiam Clare kaj ŝia grupo partoprenis Rigardon al Kilimanĝaro .

Posttagmeze ili vizitis Serval Wildlife Reserve , kiu proponas ion tre neatenditan: oni manĝigas la zebrojn kaj ĝirafojn permane. Tiuj estas bestoj tiel alkutimiĝintaj al homoj, ke ili ne povas sekure vivi en la sovaĝejo. Tio estas vera ankaŭ por kelkaj leonoj tie; eblis dorloti ilin. (Verŝajne per piloloj oni ilin dormemigas, ĉar alie oni manĝigus ankaŭ ilin.)

Mi ne forgesu alian ekskurson por homoj, kiuj volis grimpi sur la granda monto. Necesis kunveni je la 06:15; la homoj – elĉerpitaj kaj malsategaj – revenis ĉirkaŭ 22:30, Kilimanĝaron ne rekte vidinte. (Interesatoj pri la ekskursoj kapablaj legi la anglan sentu sin liberaj konsulti nian blogon .)

Kompreneble apenaŭ iu ajn afrikano ekskursis; la kosto tion ne ebligis. UEA meritas grandegan laŭdon pro nekredebla subteno financa kaj organiza por ebligi la partoprenadon de afrikaj esperantistoj, sed ja devas esti limoj! Ne kredu, tamen, ke tiu helpego signifas, ke la afrikanoj ne devis mem oferi. Venas en la kapon penso pri juna DK-kongano, kiu tre bone regis nian lingvon.

Kvankam najbara al Tanzanio, lia estas vasta lando, kaj necesis pasigi kvar tagojn – kaj noktojn! – en aŭtobuso por atingi Aruŝon. Suferige al li kaj la aliaj, kiuj simile veturis, certe; al mi estas ankoraŭ harstarige konstati, kiel arda estas la deziro partopreni tiun eventon. Mi jam aŭdis de pluraj konatoj, ke ili volonte partoprenus en Aruŝo, sed la flugoj estas tro tempopostulaj …

Pluraj tiaj diferencoj, rezultoj de niaj draste malsamaj fonoj, montriĝis. Denove pri nia ĵus menciita junulo: li taksis Aruŝon neimagebla gemo, kaj esprimis sian sopiron, ke ankaŭ li povu loĝi en urbo tiel sekura! (La urbo laŭ mia takso ne estas danĝera, kvankam oni – kaj aparte virinoj – ricevis rekomendon ne eliri sola post krepuskiĝo. Estona virino, tamen, efektive estis prirabita surstrate dum la kongreso.)

Same surpriza estis lia komento, ke estus mirinde esti sufiĉe riĉa por aĉeti suveniran ĉapelon, kies aĉeton ni aliaj ĉiam rifuzis al la dekoj da kolportistoj ofertantaj. La sumo postulata? 2 USD. (Clare tuj aĉetis por li.)

Ŝoke, ĉu ne, konstati kiel multe 2 USD povus esti por aliaj. Devus do ne surprizi, ke povis estiĝi simila miskompreno pri sumo kiu ankaŭ por ni estas granda: tanzania komencinto, eble 50-jara, iom rekte petis, ĉu mi aĉetos por li librojn. (”Iom rekte” estas: ”Vi povos aĉeti por mi librojn, ĉu ne?”) Ni tuj iris al la (ĉi-jare kompareble minimuma) libroservo, kaj li komencis fingrumi. Post kiam li jam elektis kvar kaj iris serĉi kvinan, mi devis bremsi lin, ĉar la kosto troaltiĝis. (Mispaŝeto de UEA, laŭ mi: ili volis, ke ni subtenu afrikanojn aĉetante por ili librojn, tamen pagigis la kutimajn altajn prezojn.)

Estus multe pli facile donaci pli da libroj al pli da esperantistoj, se jam ne sentiĝus tiu penso, ke la prezoj estas tro altaj ankoraŭ por okcidentaj poŝoj. (13 eŭroj por Lasu min paroli plu! de Claude Piron aparte pikis min, ĉar Esperanto-Asocio de Britio lanĉis lastan jaron Gerda kaj Elza , kompilaĵon en belaj vestaĵoj de Gerda Malaperis! , Ili kaptis Elzan! , kaj Lasu min paroli plu! kontraŭ 12 eŭroj!)

Ne miskomprenu, ke tiu homo estis iel ajn avida: li simple havis neniun ideon pri miaj elspezebloj, ĉar mi venas de fora mondo, kaj estas, laŭ li, nekredeble riĉa. Laŭ la sama maniero, ke mi ne povis bildigi al mi, ke elspezi 2 usonajn dolarojn por suveniro estas neimageble al mia juna amiko, tiu viro ne sciis, kiom komencos vundi mian poŝon.

Ricevinte sian pakaĵon li emociiĝis, petis foti min kaj mian nomŝildon, forte manpremis, kaj volis memorigan foton de si apud sia mecenato. (Rimarko: La ekrano estis jam frakasita antaŭ ol mi aperis en ĝi.) Kia ĝojo por mi, apud, plian fojon dum la semajno, kulposento: mi faris nenion por esti naskita kie kaj kiam mi estis. Mia bonŝanco kompare al tiomege da aliaj rezultas el hazardo.

Ne ĉio iris glate dum la semajno, kvankam plej ofte la kongreslando ne estis faktoro. Kie ajn okazus la Universala Kongreso, pluraj prezentantoj ne respektus la programon, plu parolante post la indikita fino, kaj aliaj homoj alvenus malfrue, eĉ al kunsido por kiu ili havos gvidan rolon; aliaj ne mutigus sian poŝtelefonon – kaj kelkaj eĉ uzus ĝin por konversacii dum kunvenoj.

Plendoj al la Kongresa Fako en la lasta tago, ke ne estis sufiĉe da suveniraj T-ĉemizoj, ne trafis la ĝustajn homojn: estis finfine 590 surlokaj partoprenantoj, 600 T-ĉemizoj, kaj instrukcio forpreni nur po unu.

Meritas enormajn gratulojn la Kongresa Fako kaj certaj respondeculoj en UEA, de kiuj sukcesigi la aranĝon postulis grandegan strebadon. Kiam aferoj plej notinde misiris, kulpis aliuloj: ne ili estis respondecaj pro la nealveno de la promesitaj esperantistoj kaj ilia buso ekster la flughaveno. Kaj same ne ili devis aranĝi la taksiojn, kiuj finfine ne venis por veturigi kongresintojn al la flughaveno por la flugo hejmen.

Mi vidis la paperaĵojn senditajn al ekskurso-firmao por peti 13 lokojn por la unusola ekskurso, en kiu mi partoprenis; sed ĝuste la Kongresan Fakon oni povus riproĉi, kiam ni devis aranĝi nin en aŭtojn kvin- kaj sep-seĝajn. Plie: la klaran informeron en la mendo sendita de la Kongresa Fako, ke du el la pakitaj lunĉoj estu vegetaraj, oni ignoris. Mi ne vidas, kion plian ili povus fari.

Revene al la kongreso: mi partoprenis nur unu vesperan programeron, koncerton de jOmO. Li neniam havis problemojn igi homojn moviĝi, sed mi dubas, ĉu li iam havis ĉirkaŭ si dancantojn tiel viglajn kiel la afrikanojn.

Estis facile la sekvan tagon decidi, post rapida kontrolo ĉe la estraro de Esperanto-Asocio de Britio, donaci la premi-monon, kiun ni ricevis pro nia gajno en la konkurso Infanlibro de la Jaro , al Fondaĵo Afriko de UEA: afrikaj esperantistoj meritas partopreni pli da UK-oj, kontribuinte tiel multe, al la vigligado de la ĵusa.

Fernando Maia konfirmis, ke la Universala Kongreso iam venos duan fojon al Afriko: jen konstato, ke venkis finfine idealismo. Venontan jaron la UK revenos al sia tradicia fortikaĵo, Eŭropo, kiam gastigos ĝin Brno, Ĉeĥujo.

Sendube ĉeestos pli da homoj, inkluzive de kelkaj oftaj kontribuintoj, kiuj mankis en Aruŝo. La libroservo ofertos multon plian, kaj la Loka Kongresa Komitato estos pli sperta. Partoprenontoj ne devos timi, ke antaŭmenditaj busoj kaj taksioj el kaj al la flughaveno ne aperos. Ĝi verŝajne estos evento pli populara kaj enspeziga ol la ĵus okazinta.

Sed ĉu tiel gaja? Nu: Mi estas skeptika.

Tim Owen


---

# La katalogado de Biblioteko Hodler progresas

**Published:** 2024-08-20

**URL:** https://www.liberafolio.org/2024/08/20/la-katalogado-de-biblioteko-hodler-progresas/

**Categories:** kulturo

Antaŭ iom pli ol jaro la ĉefa parto de Biblioteko Hector Hodler de UEA estis transdonita al la Nacia Biblioteko de Pollando en Varsovio. La kolekton tie prizorgas Gabriela Skonieczna, kiu konsentis rakonti al Libera Folio pri la nuna stato de la aferoj. La katalogado de la ampleksa materialo plu daŭras, kaj por daŭra kompletigo de la kolekto oni nun instigas esperantistajn eldonejojn sendi siajn librojn al Varsovio.

Libera Folio: Kiel pasis la transpreno de la kolekto Biblioteko Hector Hodler? Pri kiom da libroj kaj aliaj objektoj temas, kaj kiel ili nun estas disponeblaj?

Gabriela Skonieczna: – La Biblioteko de Hodler estis solene transdonita al la pola Nacia Biblioteko la 29-an de majo 2023. Preskaŭ samtempe kun la transdono de la trezora UEA-kolekto al Varsovio, komenciĝis ĝia katalogado. Necesas tamen memori, ke parolante pri Hodler-kolekto ni parolas ne sole pri libroj sed ankaŭ pri diversaj periodaĵoj, pri kongresaj aŭ porokazaj eldonaĵoj, artafiŝoj, poŝtkartoj, poŝtmarkoj, flugfolioj kaj tiel plu. La kolekton eniras ankaŭ dokumentoj, atestantoj de la evoluo de la Esperanto-komunumo tra ĝiaj diversaj etapoj en ĉiuj anguloj de la mondo, estantaj heredaĵo de ni ĉiuj. Dank’ al tiu eksterordinara donaco, la varsovia Nacia Biblioteko fariĝis unu el la plej gravaj lokoj, apud interalie la biblioteko en Vieno, kolektantaj esperantajn publikaĵojn.

– Evidente la plej fierindan parton de la kolekto konsistigas libroj. Temas pri la publikaĵoj ne nur en la Internacia Lingvo, sed ankaŭ en preskaŭ ĉiuj lingvoj de la mondo: libroj originale verkitaj esperantlingve, libroj tradukitaj esperanten, aŭ libroj, kiuj utiligis Esperanton kiel pontolingvon en la tradukado inter du naciaj lingvoj, libroj aŭtoritaj de esperantistoj aŭ tuŝantaj problemojn de lingvopolitiko, lingvaj aŭ homaj rajtoj, la situacion de minoritatoj aŭ provojn profundigi mondan egalecon kaj pacon. Do, temoj aparte gravaj por esperantistoj ekde la veraj komencoj de la lingvo. Sume oni taksas, ke la kolekto, kiu ektroviĝis en Varsovio pasintjare, enhavas ĉirkaŭ 30 mil objektojn.

– Kiel dirite, tuj post la transpreno de la Hodler-biblioteko komenciĝis katalogado de la objektoj, donanta unuavide atenton al la libroj. Ĉiu el ili akiras bibliotekan slipon kaj samtempe eniras la retan katalogon, alireblan de kiu ajn loko en la mondo. Laŭvica paŝo estas transdono de la libroj al la biblioteka magazeno, kie ili atendas la legantojn kaj esploristojn. Legi la librojn kaj dokumentojn, kiuj troviĝas en la pola Nacia Biblioteko, povas ĉiu. La sola necesa paŝo estas ricevo de la biblioteka karto, kiun oni povas peti kaj ricevi surloke en duonhoro. Bedaŭrinde ne eblas pruntepreni librojn hejmen. Oni devas legi ilin surloke.

Kiel longe daŭros, ĝis la tuta transprenita kolekto estos katalogita? Ĉu la katalogo estas aŭ estos rete alirebla?

– La katalogado de la kolekto estas granda defio. Des pli, ke ni parolas pri enorma kolekto neniam pli frue katalogita aŭ detale prilaborita, malgraŭ evidentaj streboj kaj klopodoj fare de ĝisnunaj prizorgantoj de la kolekto. Bedaŭrinde eĉ tiaj organizaĵoj kiel UEA frontis malfacilaĵojn ĉi-sfere, lige kun la ĉiam pli postulaj necesoj de la kolekto, kreskanta kun ĉiu jaro. Rezulte, aldonante la Hodler-kolekton al la katalogo de la pola Nacia Biblioteko, ĉion oni devas fari dekomence.

– Kion tio signifas? Oni devas aldoni al la biblioteka slipo ne nur informojn facile atingeblajn, kiel la lokon kaj jaron de la eldono de difinita libro (ja plej ofte ili troviĝas sur la unuaj paĝoj), sed ankaŭ pli komplikajn, kiel la jaro de la unua eldono en la lingvo de la originalo (se temas pri traduko) kaj ties originala titolo. Se temas pri novaj aŭ relative novaj libroj, tiuj informoj estas facile troveblaj rete aŭ pere de unuopaj eldonejoj.

– Multe malpli facile la situacio aspektas ĉe malpli novaj libroj, ekzemple tiuj el la komencaj jaroj de la 20-a jarcento. Tiutempaj esperantistoj fervore tradukis al la Internacia Lingvo librojn eldonitajn en iliaj naciaj lingvoj. Foje, ekzemple ĉe la pola ”Sinjoro Tadeo”, temis pri epokfaraj literaturaĵoj de unuopaj lingvoj, sed plurfoje oni esperantigis librojn ĵus eldonitajn nacilingve, tiamaniere spegulante en Esperanto diversajn aktualajn literaturajn modojn aŭ fenomenojn. Tamen parto de tiuj literaturaĵoj furoris nur unujare kaj post paso de kelka tempo neniu jam plu memoras pri ili, nek nacilingve nek esperantlingve.

– Multfoje tiaj libroj enhavas nur la nomon de la tradukinto, kiun antaŭas la esprimo ”esperantigis”, kio fojfoje malebligas aŭ almenaŭ malhelpas malkovri la orginalan lingvon. Evidente foje la nacieco de la tradukinto povas esti ĉi-aspekte iu indico, sed  libroj estis kaj estas esperantigataj ne sole el naciaj lingvoj, sed ankaŭ el lingvoj regionaj aŭ etnaj, krome ne ĉiu tradukinto tradukas el aŭ al sia gepatra lingvo…

– Frontante tiajn situaciojn, kataloganto devas fariĝi almenaŭ iom detektivo. Krome, se temas pri malnovaj libroj, malmultaj donitaĵoj troveblas rete, parto de la eldonejoj, same esperantaj kiel aliaj, ne plu ekzistas. Do defioj koncerne ĝustan priskribon de tiaj libroj ne mankas.

– Necesas memori, ke la eksterordinareco de la Hodler-biblioteko konsistas en tio, ke ĝi celis kolekti ne nur laŭeble plej komplete eldonaĵojn ligitajn kun la Internacia Lingvo mem, sed ankaŭ kun la aktivadoj de esperantistoj. Multaj publikaĵoj estas ĝuste la efiko de loka aktivado, spronita de malgrandaj grupoj de lokaj aktivuloj. Do informoj pri ili malmultas. Pro tio malfacilas taksi kiom longe daŭros la plena katalogado de la kolekto. Aparte se ni volas, ke la kolekto estu bona fonto kaj referenc-kolekto ne nur por esperantistoj mem, scivolemaj pri la historio de la movado, sed ankaŭ por esploristoj nunaj kaj estontaj.

– La katalogo de la Nacia Biblioteko prezentas ĉiujn publikaĵojn troviĝantajn en ĝi, aldone oni povas ankaŭ kontroli per ĝi aliajn plej gravajn bibliotekojn de Pollando. Ĉiuj libroj, kiuj eniris la polan Nacian Bibliotekon de la Hodler-kolekto, havas tion indikita. Tio estas grava informo, ĉar oni devas memori, ke ankaŭ antaŭ la transpreno de la Biblioteko Hodler, en Varsovio troviĝis impona kolekto de esperantlingvaj eldonaĵoj.

Ĉu parto de la kolekto estos skanita kaj rete disponigata, same kiel okazas ĉe la biblioteko en Vieno? Se jes, kiel progresas tiu laboro, kaj kie eblas aliri la skanaĵojn?

– Jes, oni planas skani la kolekton, sed dume ni ankoraŭ ne havas ĉi-koncerne detalan informon. Notindas ankaŭ la fakto, ke parton de la ĝisnuna esperanto-kolekto de la pola Nacia Biblioteko oni jam ciferecigis. Ĝi estas ne nur konsultebla, sed ankaŭ elŝutebla rete, ĉe la paĝaro Polona.

Kiel okazos la kompletigo de la kolekto? Ĉu oni atendas, ke ĉiuj esperantistaj eldonejoj aŭtomate sendu ekzempleron de novaj libroj, aŭ ĉu oni havas rimedojn por aĉeti almenaŭ la plej gravajn novajn verkojn?

– Kiel antaŭ la transdono de la Hodler-Biblioteko, pri Esperanto-eldonaĵoj interesiĝas la pola Nacia Biblioteko. Evidente estas malfacile taksi, pri kiom da libroj jare temas. Ekde majo 2023 kelkaj esperantlingvaj eldonaĵoj atingis la varsovian bibliotekon. Ĉiuj eldonejoj estas invitataj sendi siajn dokumentojn al la Nacia Biblioteko, igante la Hodler-kolekton plu aktuala kaj laŭeble interesa por esploristoj kaj esperantistoj.

Ĉu novaj libroj do estos aldonitaj nur kaze ke la eldonistoj sendos ilin al la biblioteko?

– Malfacilas al mi diri ion plian. Mi scias, ke la Nacia Biblioteko kolektis Esperantajn librojn jam antaŭ la transdono. Do, mi supozas, ke ankaŭ nun oni disponas tiucele certajn rimedojn.

Legu pli:

UEA fordonis sian bibliotekon al Varsovio

Biblioteko Hodler iros al Pollando

La arkivo de UEA nun loĝas en Vieno


---

# Spotify blokis Esperantan podkaston

**Published:** 2024-08-26

**URL:** https://www.liberafolio.org/2024/08/26/spotify-blokis-esperantan-podkaston/

**Categories:** interreto, kulturo

Usone Persone , unu el la plej konataj podkastoj en Esperanto, estis ripete blokita de la elsendoservo Spotify. Ĉar ne eblis ricevi klarigon pri la kaŭzo de la problemo, Usone Persone nun transiris al alia servo. La podkasto festas sian dujariĝon en la 26-a de aŭgusto, kaj jam produktis 27 epizodojn.

Jam de du jaroj regule aperas la podkastoj de Usone Persone , produktataj de la triopo Rafa, Hanso kaj Brandono – aŭ alinome Jorge Rafael Nogueras, Hans Becklin kaj Brandon Sowers.

Inter la temoj lastatempaj estis krokodilado, basbalo, tradukado kaj Beletra Almanako. Estis produktitaj 27 epizodoj kun suma daŭro de proksimume 40 horoj. Libera Folio raportis pri la podkasto en januaro 2023, kiam interalie estis aktuala la temo, ĉu Esperanto estas sekto.

Tamen dum la lastaj monatoj la podkaston trafis neatenditaj teknikaj problemoj. Dufoje la tuta podkasto estis sen averto aŭ posta klarigo forigita el la retejo de la elsenda servo Spotify.

Manke de klarigo ne eblas scii la veran kialon de la forviŝo, sed eblas suspekti, ke iuj algoritmoj de Spotify trovis la elsendon suspektinda, eble pro la nekomprenebla lingvo, la internacia aŭskultantaro aŭ alia specifa eco, kiu igas ĝin malsama ol neesperantaj elsendoj.

Brandon Sowers, kiu okupiĝas pri la teknika flanko de la afero, rakontas ke Usone Persone ne aktive elektis uzi ĝuste Spotify kiel elsendan servon.

– La podkaston ni iniciatis pere de Anchor.fm kiel gastiganto antaŭ du jaroj. Anchor estis la plej granda senpaga gastiga servo por podkastoj. Tio estas, ke la sondosieroj estis sur la serviloj de Anchor, kaj kiam oni abonis pere de alia servo kiel Apple aŭ Spotify, oni elŝutis la dosieron el Anchor.

Spotify aĉetis la servon Anchor.fm jam en 2019, sed en 2023 Spotify komencis transformi la servon al subsekcio de Spotify, kaj ĉiuj uzantoj devis registri novajn kontojn en la servo, Brandon Sowers rakontas.

– Spotify malaperigis nin en junio-julio, ŝajne iel rilate al tiu transiro, sen averto. Ni eĉ ne povis ensaluti por peti helpon. Post pluraj semajnoj ni sukcesis reaperigi la podkaston, kaj reaktivigi nian konton. Dum tiu periodo, neniu alia podkasta servo sukcesis trovi la podkaston, kvazaŭ ĝi ne ekzistus.

Tamen en aŭgusto, tuj antaŭ la Universala Kongreso, la podkasto denove kaj same senklarige malaperis. Nur post la kongreso oni sukcesis restarigi la enhavon.

– Pro tiuj ĝenoj, kaj aliaj kialoj, ni nun planas transiri al Substack kiel gastiganto, platformo, kiu supozeble promesas multe pli da mastrumeblo por la produktantoj. Ni jam alŝutis la epizodojn kaj pretigos tion dum la venontaj tagoj.

Libera Folio: Kiaj temoj estas planataj por la sekvaj epizodoj, kaj kiam oni povos atendi ilin?

– Ni estas nun en somera paŭzo, kaj rekomencos registri en la aŭtuno. Kredeble ni rekomencos iam en septembro. Kiel kutime, kiam ni aktive registros, la aperritmo estos ĝenerale ĉiun trian semajnon. Pri temoj, jen kelkaj eventualaj temoj por la venonta sezono: Festjaro Bauldton, la baza legolisto refoje, la someraj kongresoj, la deklaro de Montevideo, kaj ĵurnalismo en Esperanto.

La ĝisnunaj 27 epizodoj de Usone Persone estis averaĝe aŭskultitaj en diversaj platformoj po 1 500-foje. La programoj estas haveblaj interalie en Youtube , sed ĝis nun sen video – krom la epizodo registrita dum NASK pasintjare.

Ĉu vi konsideris registri la podkaston ankaŭ videe, por igi ĝin pli interesa por spektantoj ĉe Youtube? Tiam interalie estus pli facile tuj kompreni, kiu parolas.

– Efektive ni baldaŭ konsideros plurajn aferojn antaŭ la nova sezono. La ideo de videa registrado estas interesa, kaj ni povos konsideri tion. Eventuale se estas sugestaj komentoj al la artikolo, ni povos ankaŭ konsideri tiujn sugestojn.


---

# IJK neniel tro enuiga eĉ sen skandaloj

**Published:** 2024-09-03

**URL:** https://www.liberafolio.org/2024/09/03/ijk-neniel-tro-enuiga-ec-sen-skandaloj/

**Categories:** TEJO, movado

Dum la pasintjara IJK en Italio du komencantoj estis trafitaj de seksa ĝenado. Ĉi-jare okazis neniuj skandaloj, kaj iuj eĉ opiniis la IJK-n en Litovio enuiga. Siru Laine trovis la trankvilon agrabla. ”Foje estis plezuro nur klaĉeti kaj manĝi sunflorsemojn en la hamakejo kun amikoj el diversaj kontinentoj”, ŝi skribas en sia raporto.

Antaŭ du semajnoj, inter la 18-a kaj la 25-a de aŭgusto, okazis la 80-a Internacia Junulara Kongreso en Šventoji, Litovio. Preskaŭ 200 partoprenantoj renkontiĝis ĉe la Balta Maro, nur kelkajn kilometrojn sude de la latva landlimo. Estis mia unua fojo en Litovio kaj mi multe antaŭĝojis partopreni la kongreson, kvankam mi ne vere sciis kion atendi post la pasintjara IJK, kiu estis tre okazoplena – en kaj bona kaj malbona senco.

Dum la unua vespero mi ne tute certis kia estos la semajno; mi tranoktis en unu el la plej bazaj, lignaj dometoj, kiuj estis ĉarmaj. Tamen, la necesejoj estis en apartaj konstruaĵoj. Ili estis sufiĉe for de la dometoj, kaj tie min salutis nur truoj en la planko kaj kelkdekoj da araneoj.

Poste, iom nervoze kaj sufiĉe malsate post la 18-hora vojaĝo, mi iris al la manĝotendo por vespermanĝi. Tie min atendis unu pasteĉeto, unu peco da pano, unu pomo kaj unu glaso da buljono.

Ĉiuj ŝajnis iom konfuzitaj, kaj ĉefe la sudeŭropanoj kredis ke ankoraŭ sekvos dua plado… sed ne. Bonŝance Šventoji estas plena je superbazaroj malfermitaj ĝis malfrue, do eblis iri aĉeti ion kroman.

Nu, mi ne dormis dum la antaŭa nokto, ĉar mi ekvojaĝis kongresejen noktomeze, kaj pro tio ĉio ŝajnis iom tro katastrofa, kvankam mi estas eksa skolto.

Kiam alvenis la informo ke oni povas uzi la komunajn duŝojn nur inter la 8-a kaj la 20-a horoj, mi pensis ke mi duŝos min per miaj larmoj dum la tuta semajno. Plian ĥaoson kaŭzis la novaĵo pri nur senalkoholaĵoj en la trinkejo, ĉar laŭ la litovaj reguloj vendi alkoholon estas malpermesite post la 20-a.

La unua nokto tamen estis mia plej bona nokto de la tuta somero, mi eĉ ne memoras la lastan fojon kiam mi dormis tiom profunde!

Post la neinterrompitaj ok horoj de dormo kaj tri tasoj da kafo mi vidis ĉion per novaj okuloj. La duŝoj estis malmultaj, sed tiom bonaj, ke mi ne bezonis akcepti la proponon de kelkaj partoprenantoj, kiuj loĝis en la apuda hotelo kun propraj banĉambroj, uzi ilian duŝon.

Mi havis la okazon partopreni interesan manĝaĵ-projekton kadre de Erasmus+, kaj pro tio mi ne multe konsideris aliajn programerojn, sed estis pluraj interesaj, kiel kroĉetumado kaj atelieroj pri diversaj dancoj. La plaĝo estis tuj apude, do oni povis ĝui libere la freŝan akvon (ĉi-jare oni tamen ne rajtis tendumi).

La ĉefaj konstruaĵoj estis proksimaj, kaj danke al tio ni pasigis la tempon en nia esperanta bobelo, kvankam en la areo estis ankaŭ turistoj kaj aliaj feriemuloj.

Ni eĉ havis hamakejon, kaj ofte malfacilis trovi liberan hamakon pro ilia komforteco. La etoso en la manĝaĵ-projekto estis tre bona, kaj ni multe ĝuis lernante pri aliaj manĝokulturoj, daŭripoveco kaj diverseco, kaj eĉ kuirante tradicie kaj vegane en iomete defiaj cirkonstancoj.

La manĝaĵoj dum la kongreso estis ege bongustaj (ankaŭ la unua, konfuza vespermanĝo fakte bongustis), kaj estis bonega oportuno gustumi tipajn litovajn pladojn, kiel la cepelinojn kaj la mirindan, malvarman barĉon šaltibarščiai, kiun mi nepre faros mem hejme.

La loka kuirarto ne estis la sola kultura aspekto kiun ni pli bone ekkonis: dum unu vespero ni ĝuis fascinan repertuaron de la litova folklora ensemblo Ratilio , kiu ne nur prezentis tradiciajn instrumentojn kaj kantojn, sed ankaŭ instruis al ni plurajn dancojn kaj ludojn.

Oni ankaŭ organizis ekskursojn al historiaj kaj naturaj lokoj, kaj estis sufiĉe facile fari memstarajn ekskursojn danke al taŭgaj buskonektoj inter apudaj urbetoj.

Krom la grandega dancfesto kun Ratilio en la manĝotendo, ĉiuvespere okazis programeroj kiel koncertoj, karaokeo kaj eĉ noktomeza kaŝludo. Sur la koncerteja scenejo aperis La Perdita Generacio , Martin kaj Bertilo, Piĉismo kaj Duo Bemolo .

Ankaŭ en la gufujo okazis kelkaj koncertoj, kion mi taksis iom stranga – gufujo devus esti trankvila kaj silenta loko, kaj nun pluraj homoj trinkis siajn teojn ekstere, ĉar ili ne trovis senbruan lokon.

Kelkfoje eĉ la trinkejo estis pli trankvila ol la gufujo! Laŭdire la diskejo mojosegis ĝis frumatene, sed ĉi-jare mia komforta lito en la ligna dometo estis pli alloga. Oni fine rajtis vendi alkoholaĵojn en la trinkejo post la unua nokto, sed mi kredas ke ĉi-foje oni iomete pli trankvile drinkis kompare kun antaŭaj jaroj… aŭ simple malpli klaĉis pri noktaj aventuroj en la šventoja arbaro.

La organizantoj kaj la helpantoj faris grandegan laboron, ne nur antaŭ la kongreso, sed ankaŭ dume. En la kongresejo mem ne estis kuirejo, do la manĝaĵojn oni preparis kaj alportis de alia loko, kaj la vazaron la helpantoj lavis surloke, ofte en plastaj ujoj ekstere.

En la akceptejo oni trovis poŝtkartojn kaj aliajn esperantaĵojn, informojn kaj eĉ paperon kiam ĝi mankis en la necesejoj. Mi persone sentis ke la organizantoj ĉiam pretis por ĉio kaj estis afablaj kvankam tutcerte mankis al ili multe da dormo.

Kelkaj partoprenantoj plendis ke la kongreso estas iomete pli enuiga ol kutime, sed laŭ mi tio ne nepre devas esti malbona afero.

Estis pluraj ebloj por memstaraj ekskursoj kaj improvizitaj programeroj se oni enuis tro, sed foje estis plezuro nur klaĉeti kaj manĝi sunflorsemojn en la hamakejo kun amikoj el diversaj kontinentoj.

Mi tre ĝuis la kongreson post la spertoj de la unua vespero kolorigitaj de laceco. Postkongrese mi sentis min mense pli energiplena, kontenta kaj enamiĝinta al la litovaj kulturo kaj lingvo, kiun mi fakte nun ekstudos.

Mi kore dankas al la organizantoj kaj la helpantoj pro la neforgesebla semajno, al Karlos pro la interesa kaj pensiga manĝprojekto, al la novaj kaj malnovaj geamikoj pro la amuzaj konversacioj, kaj al Martin kaj Bertilo kiuj akceptis min sursceneje kun si. La trankvileco kaj malskandala konduto de la partoprenantoj estis bonvenaj post la pasintjara IJK; espereble la etoso same mojosos en Indonezio venontsomere!

Siru Laine


---

# Nestabila Zamenhof falis en Bjalistoko

**Published:** 2024-09-10

**URL:** https://www.liberafolio.org/2024/09/10/nestabila-zamenhof-falis-en-bjalistoko/

**Categories:** kulturo

Ĉu vandaloj denove atakis statuon de Zamenhof en Bjalistoko, samkiel en 2009 dum la Universala Kongreso? Ĉi-foje estis trafita la malgranda Ludoviko, kiu ekde 2017 staris apud la ĉefa placo de la urbo. Sed polica enketo konkludis, ke krimo ne okazis.

Kiel anoncis bjalistokaj amasinformiloj , en la nokto inter la 10-a kaj 11-a de aŭgusto, inter sabato kaj dimanĉo, nekonata homo fortiris kaj faligis statuon: la monumenton al juna Zamenhof. La skulptaĵo troviĝas tuj apud la ĉefa placo, komence de la strato Zamenhofa, tamen en nebone lumigata loko, kie mankas municipaj gvat-kameraoj, sed apuda banko havas tian sistemon.

La polico tuj komencis enketi, kaj la faro, damaĝo de monumento, estas punebla per eĉ kvin jaroj da mallibero. La urbestro de Bjalistoko, Tadeusz Truskolaski, mallaŭdis la kaŭzinton.

– Ni deklaras punindaj tiajn agojn. Ni esperas, ke la polico, en kies dispono povas esti registraĵoj de la banko, kaptos la kulpulojn de tiu konsterna okazaĵo, li diris.

Tri tagojn poste la skulptaĵon, kiu ne estis severe damaĝita, oni restarigis kun pli firma fikso. La afero kaŭzis en la reto amasan reagon de loĝantoj, kiuj severe riproĉis malrespekton kontraŭ la fama bjalistokano.

La enketo de la polico, kiu spektis la gvat-kameraajn registraĵojn, rezultigis senkulpigan finon de la okazaĵo. Kiel raportis atestantoj, jam kelkajn tagojn antaŭ la malfeliĉa nokto la skulptaĵo ŝajnis esti iom malstabila. En la registraĵo videblas, ke viro, kiu ĵus nur tuŝis la statuon, devas savi ĝin de falo.

La statuo, pro siaj situo kaj formo, estis tre ŝatata de preterpasantaj turistoj, kiuj fotadis sin kun juna Ludoviko, ofte brakumis, eble eĉ uzis pli grandan forton foje; verŝajne plurjara tuŝado kaj skuado faris la statuon malstabila. Antaŭe ĝi estis fiksita per du nelongaj stangoj, kio evidentiĝis nesufiĉa. Dum la riparado oni uzis pli firmajn fiks-stangojn.

La monumento al juna Zamenhof en Bjalistoko estis kreita en 2017, kadre de la Civitana Buĝeto. La 17-an de aŭgusto 2017 la urbestro de Bjalistoko, Tadeusz Truskolaski, anoncis konkurson por koncepto de la monumento sur la strato Zamenhof apud la ĉefa foirplaco (Rynek Kościuszki). La 29-an de novembro la konkursa ĵurio aljuĝis la unuan premion al projekto de Katarzyna kaj Ryszard Piotrowski.

La monumento estas latuna statuo de dekkelkjara Zamenhof de natura alteco. Ĉirkaŭ li, inter pavimeroj, troviĝas disĵetitaj metalaj literoj de la alfabetoj latina, cirila kaj hebrea, al kiuj la knabo rigardas.

La statuon solene malkovris la urbestro Truskolaski dum solenaĵoj organizitaj de Bjalistoka Esperanto-Societo la 14-an de aprilo 2019 okaze de la 102-a datreveno de la morto de LLZ, kun ĉeesto de bjalistokanoj kaj esperantistoj.

Necesas rimarki, ke la timo, ke la statuo estis intence faligita de huligano, eble eĉ kun naciisma aŭ antisemita intenco, ne estis senkiala. En 2009, komence de la Universala Kongreso en Bjalistoko, la malnova busto de Zamenhof estis surverŝita per rozkolora farbo . Diversaj aliaj kontraŭjudaj fiiniciatoj, kvankam tre malofte, ja okazadis en la naskiĝurbo de Ludoviko Zamenhof en la lastaj jardekoj.

Mi pensas, ke mi tamen ne troigos dirante, ke similaj huliganaĵoj praktike ĉesis, kaj en la ĝenerala plejmulto la hodiaŭaj bjalistokanoj ne toleras kontraŭjudan malamon. Male, diversaj iniciatoj omaĝe al la malaperinta bjalistoka juda komunumo estas ĉiam pli multaj kaj amase subtenataj.

Przemysław Wierzbowski


---

# Handikapabloj kaj esperantistoj ĉe Unesko

**Published:** 2024-09-17

**URL:** https://www.liberafolio.org/2024/09/17/handikapabloj-kaj-esperantistoj-ce-unesko/

**Categories:** movado

”Handikapabloj. Sporto kaj laboro: Ĉiuj gajnas per fizika kaj mensa ekzercado” – impulsis vortluda, sed samtempe serioza titolo de kongreso en la Pariza domo de Unesko, la 9-an de septembro, kun ĉeesto de esperantistoj.

Handikapo povas esti, krom obstakla, ankaŭ kapabliga en la vivo de trafito, kaj praktiki sporton instigas integriĝon al la labormerkato, pro la gajnitaj sperto kaj memfido. Siavice tio helpas ŝanĝi la rigardon de la socio al handikapito, kaj ofte eĉ la rigardon de la koncernato al si mem.

Jen kernaj mesaĝoj de la Pariza evento, striktadire aranĝo ne de Unesko mem, sed ja gastigita de ĝi. La kongreson patronis la konstanta delegacio ĉe Unesko de afrika ŝtato, la Unio de la Komoroj, kune kun sep NRO-j, unu el kiuj estis UEA.

La eventon mastrine estris esperantisto Nathalie Kesler, fondinto kaj estro de la porpaca NRO Pangee, cetere edzino de UEA-estrarano François Lo Jacomo.

Gastis kaj rondatable interparolis dekoj da personoj aktivaj en sporto por handikapitoj aŭ en pli ĝeneralaj kampoj temrilataj. La plej renoma gasto estis Yannick Noah (nask. 1960), iam mondfama tenisludanto franca, kantisto, nun konata ankaŭ pro sia socia engaĝiĝo interalie helpe al malriĉaj infanoj. Lin interpretis al Esperanto Cyrille Hurstel.

Nome, entute tri parolantoj de Esperanto sidis, flanke de la profesiaj interpretistoj al-anglaj kaj al-francaj, en budo por interpreti la tagon al Esperanto: krom Hurstel, elfrancigis kaj elhispanigis István Ertl, elangligis Edmund Grimley Evans.

Inter la dekoj da alparolantoj estis la UEA-prezidanto Duncan Charters, la sola podiano kiu uzis Esperanton kaj tial necesigis surmeton de aŭskultiloj ĉe preskaŭ ĉiuj anoj de la eble 200-kapa publiko. Charters elokvente skizis paralelon inter la stato de lingva handikapiteco, kiun provis rimedi Zamenhof, kaj aliaj handikapoj.

Alia esperantista podiano estis Pierre Dieumegard, cetere aktivulo de Eŭropo – Demokratio – Esperanto, kiu parolis france pri sia persona vivsperto de paraplegiulo.

Aŭdiĝis pliaj atestaĵoj, kiel de virino subite perdinta la gambojn kaj brakojn pro ekstrema kazo de malario, aŭ de junulino trafita de la muskoltorda malsano mioklonia distonio. Tri rondaj tabloj traktis temojn rilatajn al la sporta, labormerkata kaj ĝenerale socia aspektoj de handikapo. Kiel interludoj funkciis dancospektakletoj fare de handikapitoj. La bonvenigan kaj tagmezan manĝeton prizorgis volontuloj de NRO.

Evidente, daŭris aludoj al la Paralimpiaj ludoj, kiuj finiĝis la antaŭan tagon samurbe. Defion terminologian en Esperanto signifis la ofta apero de diversaj vortoj kaj esprimoj temrilataj, kiel handikapito, handikapulo, plurhandikapito, rulseĝa rugbeo, ŝanĝado de la socia alrigardo kaj tiel plu.

Nepre evitendas la uzo de malkapablulo , des pli kriplulo , kvankam troveblaj en alie trafaj Vikipediaj artikoloj.

Ne estas la unua fojo ke la kunlaboro inter Unesko kaj UEA konkretiĝas en partopreno ĉe aranĝoj en Parizo. Eĉ simila interpretado estis liverita en aliaj okazoj, Zamenhof-tage en 2008 kaj en konferenco pri la stato de Esperanto en 2017.

István Ertl

Piednoto: Pri la historio de la Paralimpiaj ludoj vidu: “Sporto estas por ĉiuj”, Kontakto, nº 304, aprilo 2021, p. 20.


---

# Duobla adiaŭo en Poznano

**Published:** 2024-09-25

**URL:** https://www.liberafolio.org/2024/09/25/duobla-adiauo-en-poznano/

**Categories:** movado

Post jardekoj da fruktodonaj renkontoj, ĵus disiĝis en Poznano du centraj institucioj de la Esperanta kulturo: la kultura aranĝo Arkones, unuafoje okazinta en 1980, kaj la Interlingvistikaj Studoj en Universitato Adam Mickiewicz, fonditaj en 1997. Malklaras kio, se io, povos preni ilian lokon.

La nomo de la aranĝo Arkones signifas ”Artaj konfrontoj en Esperanto”, sed spite la vortaran difinon, ĝenerale ne temis pri konfliktoj aŭ kvereloj – eĉ male. La historio de la aranĝo komenciĝis jam fine de la 1970-aj jaroj, en la profundo de la socialisma epoko de Pollando.

En 1979, post oficialaj konsultiĝoj, la ĉefa estraro de Pola Esperanto-Asocio kune kun la Kultura Komisiono de Hungara Esperanto-Asocio kaj Instituto de Hungara Kulturo en Varsovio organizis finalon de pola-hungara konkurso pri deklamado. La aranĝo, nun konsiderata pra-Arkones, okazis en Poznano en la kulturdomo Orbita.

Samloke en la sekva jaro, de la 16-a ĝis la 19-a de oktobro 1980, okazis la unua Arkones, kun la temo ”Amatora arta agado en la lingvo Esperanto”. Tiu ĝenerala temo kun varioj restis la esenco de la aranĝo, kiu dum 44 jaroj okazis sume 38 fojojn, ĝis la ĉi-jara lasta enkarniĝo.

Por la orienteŭropaj esperantistoj precipe en la fruaj 1980-aj jaroj la relative neformala kultura aranĝo kun partoprenantoj el pluraj landoj, ankaŭ el la preskaŭ neatingebla okcidento, estis manifestiĝo de antaŭe nespertita libereco.

La populara semajnfina aranĝo kutime okazis en Poznano, dum la lastaj jaroj en la Fervojista kulturdomo en la centro de la urbo. Ĉefa organizanto dum du jardekoj, ĝis 2017, estis Paweł Janowczyk el Poznano, kiu revivigis la kunvenon en 1995, post kvarjara paŭzo.

Dum lia organiza periodo, Arkones iĝis unu el la plej gravaj kulturaj Esperanto-aranĝoj, kun muzika, teatra kaj kleriga programo. Paweł Janowczyk tamen en 2018 forpasis en la aĝo de nur 58 jaroj, kaj la ĉefrespondecon pri la organizado de Arkones transprenis aliaj aktivuloj de la esperantista kultura societo E-Senco en Poznano.

Dum multaj jaroj Arkones estis intime ligita kun la Interlingvistikaj Studoj en Universitato Adam Mickiewicz en Poznano – kredeble la plej ampleksa kaj plej oficiala universitatnivela instruado de Esperanto en la lastaj jardekoj, paralele al kaj post la fermiĝo (en 2006) de la legenda Esperanto-fako ĉe Universitato ELTE en Budapeŝto.

La Interlingvistikaj Studoj en Poznano estis oficiale fonditaj en 1997 kaj la unua grupo komencis siajn studojn en 1998. La kursojn ekde tiam gvidis profesoro Ilona Koutny.

La studoj okazis duonĉeeste – en februaro kaj septembro ĉiam okazis unusemajnaj sesioj, kun lecionoj kaj ekzamenoj. Dum la cetera parto de la trijara kurso la studentoj devis labori hejme pri siaj taskoj. La fino de la septembra ĉeesta studsesio en Poznano tradicie koincidis kun Arkones, okazanta samurbe.

La oka trijara studgrupo, rekorde granda, ĵus trapasis sian lastan ekzamenon . Samkiel la ĉi-jara Arkones, ankaŭ tiu studgrupo estas la lasta, ĉar la universitato en Poznano post la emeritiĝo de profesoro Ilona Koutny ne plu aranĝos la Interlingvistikajn Studojn.

Pli pri la temo:


---

# Kien iros CDELI kaj al kiu ĝi apartenas?

**Published:** 2024-10-01

**URL:** https://www.liberafolio.org/2024/10/01/kien-iros-cdeli-kaj-al-kiu-gi-apartenas/

**Categories:** vidpunkto

La Centro de Dokumentado kaj Esploro pri la Lingvo Internacia ( CDELI) en la urba biblioteko de La Chaux-de-Fonds en Svisio estas riĉega kolekto de materialoj pri Esperanto kaj la diversaj planlingvaj movadoj. En februaro 2023 demisiis ĝia nun 93-jara fondinto Claude Gacond. La estonteco de la arkivo malklaras. Antaŭ eventuala transporto al alia loko kaj sarkado nepre necesas profesia katalogado, skribas Rubeno Fernández Asensio en sia vidpunkta artikolo.

Rubèn Fernández Asensio verkis magistriĝan disertaĵon pri esperantistaj arkivoj. Laŭ li, la esperantistoj mem devus pli bone konscii pri la vera karaktero de la movado, por povi komprenigi ĝin al eksteruloj. Pri tio li pli frue rakontis en intervjuo de Libera Folio .

Kuras onidiroj pri la stato de CDELI (Centre de Documentation et d’Étude de la Langue International), la konata esperantista kaj interlingvistika arĥivejo en Ĉaŭdefono (La Chaux-de-Fonds, Neŭŝatelo, Svisujo), kaj pri ĝia baldaŭa translokado al nova loko, dum ĝia oficiala retejo absolute silentas, eĉ pri la demisio de la 93-jara fondinto Claude Gacond en februaro 2023.

La Amikaro de CDELI, asocio de volontuloj kaj mondonacantoj subtentantaj CDELI-n, tiam elektis d-ron Sébastien Moret, docenton en Universitato de Laŭzano, kiel prezidanton, sed eĉ tiuj bone informitaj ne scias kiu anstataŭas Gacond kiel arĥiviston kaj ĉefan respondeculon. Dum li loĝis en Ĉaŭdefono kaj laboris en CDELI preskaŭ ĉiutage, nuntempe deĵoras regule nur vendrede du-tri amikaranoj loĝantaj en la apuda kantono Vaŭdo.

En oktobro 2022, dum la 94-a AMO-Seminario de UEA ”Kolektado kaj arkivado de esperantaĵoj”, s-ino Mireille Grosjean, prezidanto de Svisa Esperanto-Societo kaj membro de la Amikaro, donis la plej freŝajn novaĵojn kun sia propra komentario. La baldaŭan translokadon konfirmas ankaŭ la oficiala retpaĝo de la kantono Neŭŝatelo pri la projekto de nova Centro de Arĥivoj kaj Heredaĵo en Ĉaŭdefono gastigonta arĥivojn posedatajn de la kantona registaro, la ĉaŭdefona magistrato kaj la urba biblioteko.

En decembro 2022 estis publikigita la decido de la ĵurio por la aljuĝo de la arĥitektura konkurso, kaj tie, en organigramo pri la ejoj kaj interna cirkulado proponita al konkursontoj (Fig. 2 p. 10), en ”duon-publika” areo por respondeculoj kaj laborantoj de la diversaj arĥivaj fakoj de la biblioteko, aperas salono por ”kunlaborantoj de CDELI”; plie, la venkinta projekto vere inkluzivas 45-kvadratmetran salonon por ili, krom aljuĝi al ĝi parton de konservejo 170 kvadratmetrojn granda. Sekve CDELI vere iros al la nova kantona arĥivejo inaŭgurota en 2028, kune kun la aliaj arĥivoj en la biblioteko. Tio kongruas kun la ofta klarigo de lokaj esperantistoj, ripetata de Grosjean, ke CDELI estas ”fako” de la biblioteko.

Tamen Grosjean ne trankvilas, ĉar la aljuĝita magazeno estas dividota inter la havaĵoj de CDELI kaj tiuj de aliaj du arĥivoj aŭ fakoj, kaj ŝi, malgraŭ persona kontakto kun la direktoro, ne sukcesis ekscii kiom da spaco disponeblos post la translokiĝo; la bibliotekestro nur avertis, ke nuntempe mankas spaco por akcepti pli da esperantaĵoj. Plie, ŝi ankaŭ ne scias kiom da bretospaco okupas CDELI, malgraŭ demandoj al Gacond kaj aliaj komitatanoj de la Amikaro.

Tial ŝi timas, ke necesos trasarki la havaĵojn, kaj ke la komitato subtaksas la malfacilecon de la tasko:

”Imagu se ni devas kontroli la havaĵojn de CDELI por decidi kion transloki; tio estas giganta laboro… Estas decido pri ĉiu ero… Translokadon oni ne komencas prepari matene. Matene venas la kamionoj, kaj oni devas antaŭe ordigi, prepari la skatolojn, kaj decidi kio iros al la nova loko.”

Esperantistoj devus mem fari la preparon, ĉar ”la biblioteko ne povas decidi kion forĵeti” pro la simpla kialo ke ĝi ne posedas la havaĵojn laŭ deklaro de kultura skabeno kiun ŝi citas: ”kion Gacond arigis ne fizike apartenas al la biblioteko”.

Laŭ tio, la biblioteko posedas nur la spacon, kaj sekve povus peti ke esperantistoj vakigu ĝin pri sia privata, ne publika posedaĵo. Se tiel, CDELI submetiĝus al la sama risko kiu trafis la Fondaĵon Cesar Vanbiervliet en Kortrejko (Flandrujo). La leciono estus klara: esperantistoj estu obeemaj; kiam translokado tujos, ”ili ne konsultos nin sed venos kun postuloj”.

En kiu senco do CDELI estas ”fako” de la urba biblioteko? La bibliotekaj jarraportoj neniam uzas tiun germanecan esprimon, sed nur listigas ĝin en aparta rubriko titolata ”aliaj bibliotekoj”. En tiu kategorio la aliaj ekzemploj vere estas privataj kolektoj nur deponitaj en la urba biblioteko: la asocia biblioteko de Svisa Speleologia Societo kaj la arĥivo de Civila Servo Internacia, ambaŭ kun siaj propraj katalogoj.

Laŭ la arĥitekta projekto neniu el la du translokiĝos, ĉar kompreneble ne eblas devigi ilin. Plie, la aserto ke la havaĵoj de CDELI apartenas nur al esperantistoj havas neniun konatan juran bazon. Laŭ artikolo 10-a de la fonda statuto de CDELI (tiu de 1967, ne tiu de la Amikaro), kies originalon mi konsultis en la arĥivo de CDELI mem, ĝia tuta havaĵo fariĝos posedaĵo de la biblioteko okaze de ĝia malfondo.

Tiun interpreton pravigas linio de la biblioteka raporto por la jaro 1970-1971, la unua mencianta CDELI-n: ”La statutoj de ĉi tiu centro faras nian bibliotekon posedanto de la dokumentaro de CDELI.” Simile tekstas aliaj fondaj dokumentoj kiujn mi konsultis, ekzemple la interkonsento de CDELI kun Svisa Esperanto-Societo, laŭ kiu ĉiuj arĥivaĵoj de SES transiros al posedo de la biblioteko post 30 jaroj.

La transdonaj aktoj de aliaj donacintoj klarigis ke la partoj ne tuj donacitaj estis testamentaj legacoj al la biblioteko; ĉar ĉiuj donacintoj krom Tazio Carlevaro jam forpasis, ĉiuj ĉi personaj legacoj estas nun publika posedaĵo. Koncerne CDELI’n mem, mi ne trovis protokolojn de ĝiaj asembleoj kaj de ĝia komitato post la jaro 1976-1977. Sekve, eblas konsideri ĝin efektive malfondita.

Tamen, oportunas por nespoj 1 Eble iom infaneca, slanga kaj malformala mallongigo “nespo”, nur uzata en tujmesaĝiloj, ne konvenas al la tono de ĉi tiu artikolo, sed jam delonge necesas krei nomon pli mallongan kaj belsonan, kaj pozitivan anstataŭ negativan, ol “neesperantistoj”, sen kiu la memkonscio kaj emancipiĝo de esperantistoj ĉiam lamos. “Neverduloj” estas tro metafora kaj beletra. Kelkaj membroj de la Esperanta Civito diras “gaĝoj”, sed tio estas pruntaĵo de la romaa lingvo kiu fakte signifas “neromaon”. Mi ne rigardas stranga aŭ sekteca la bezonon de tia nomo. Ĉu la angla “ straight ” estas sekteca? Certe malpli ol “malgejo”… Kion diri pri la esprimo “neŭrotipa” ( neurotypical ), kiu lastatempe furoras inter aŭtismuloj, aŭ pri la gesto “aŭdanto” uzata de surduloj en multaj gestlingvoj? “Virino” certe estas derivita de “viro” (kiel “ women ” de “ men “), sed almenaŭ sufiĉe mallongas. Dum mia loĝado en Havajujo mi lernis ke mi estas “ haole ” (blankulo) kaj ne ofendiĝis tial, dum eŭropdevenaj novzelandanoj estas “ pakeha “. Katalunoj tradicie nomas hispanparolantojn “kastilianoj” ( castellans ), ĉar la pli preciza “ hispanoparlants ” estas tro longa kaj sciencosona. El ĉiuj lingvaj minoritatoj nur diasporanoj, kiel romaoj, jidparolantoj kaj ni mem, bezonas komunan nomon por ĉiuj aliaj popoloj, ĉar ni loĝas inter ĉiuj. Nur pli facila distingo inter esperantistoj kaj nespoj en normala parolado kreskigos la internan solidarecon de la esperantistaro. Ĉiuokaze, por nespoj la ekzisto kaj uzo de esperanto estas en si mem sekteca, kaj ni estas nur ŝovinistoj de nia lingvo same kiel ĉiuj naciistoj; neniu pretendo aŭ memmensogo nia ŝanĝos tiun vidpunkton. Tial mi decidas entrepreni disvastigon de tiu nomo.

Ili volas mensogi kaj kredigi al esperantistoj, ke ili povus forpeli nin per piedfrapo, por ke ni, apenaŭ tolerataj okupantoj, pagu la kostojn de translokado, kiel ni pagis ĝis nun la kostojn de prizorgado kaj katalogado. La artikolo 9-a de la statuto devigis la bibliotekon disponigi siajn servojn kaj personaron al CDELI, kion ĝi faris en la unuaj jardekoj, kiam salajrata katalogisto dediĉis unu tutan tagon semajne al katalogado de libroj.

Tiu disponigo ĉesis ĉirkaŭ 1994, kiam la biblioteko transiris al komputila katalogo, sub la preteksto ke ĝi ebligis tajpi nenion krom la francan lingvon. Kiam en 2000 tiu teknika baro malaperis, la direktoro de la biblioteko konvinkis Gacond lernigi uzon de la katalogo al esperantistino, Martine Schneller, kaj mem pagi al ŝi el sia poŝo, tiel ke ĝuste financado de ŝia laboro estis unu el la kialoj fondi la Amikaron, malgraŭ tio ke antaŭe esperantisteco ne estis bezonata por katalogado, kaj ke fakte, de kiam Schneller emeritiĝis, la Amikaro mem dungis katalogistinon sen scio de Esperanto, senrilatan al la biblioteko, por daŭrigi la katalogadon.

Dum librokatalogado daŭras, la revuoj kaj arĥivaĵoj kontraŭe neniam estis katalogitaj, aŭ nur amatore. Ĉiuj arĥivoj de la biblioteko aperas en Flora, la arĥiva retkatalogo de la kantono, krom tiuj de CDELI. Ankaŭ, dum la nova arĥivejo enhavos oficejojn por la estroj kaj laboristoj de ĉiuj fakoj de la bibliotekaj arĥivoj, aperas neniu oficejo por respondeculo de CDELI, sed nur por ĝiaj ”kunlaborantoj”, fakte sensalajraj laborantoj.

La organigramo kaj plano spegulas la nunan hierarĥion, en kiu volontulaj esperantistoj nur obeas ordonojn kaj disponigas senpage siajn laborfortojn kaj monon. Dum Grosjean insistas, ke ĉiuj svisaj kulturaj institucioj havas amikarojn, la taskoj de la Amikaro de CDELI neniel similas al tiuj de la Asocio Apoganta la Urban Bibliotekon: la Amikaro akiras novajn arĥivojn, katalogas, kaj disponigas ilin al esploristoj. Tiuj estas strukturaj taskoj de profesia arĥivisto, kaj la statuto de CDELI vere donis al Gacond la titolon de ”Arĥivisto de CDELI”, malgraŭ tio ke lia laboro neniam estis pagita. Al mi, kiel arĥivisto, tio ŝajnas kaj nefakula praktikado de profesio kiun la biblioteko mem postulis, kaj senhonta ekspluatado.

Tamen, nek nespoj nek esperantistoj rajtas facilanime trasarki nekatalogitan arĥivon aŭ forĵeti ion ajn sen profesia superrigardo, ĉar tio lezus ĉiujn arĥivistikajn principojn, sed ankaŭ la leĝojn de la kantono kaj la Svisa Federacio. La tuto de la heredaĵaj kolektoj de la biblioteko estas inkluzivita en la kantona inventaro de kulturaj havaĵoj nacie kaj regione gravaj en la kategorio A (nacia graveco) laŭ la federacia leĝo por protekto de kulturaj havaĵoj.

Plie, en decembro 2022 la Conseil d’État, plej alta ekzekutiva povo en la Neŭŝatela Respubliko, dekretis inkludigi CDELI’n en la liston de ”dokumentaj havaĵoj kun kantona intereso” laŭ la Neŭŝatela leĝo pri protekto de kantona heredaĵo. Laŭ la Regularo aplikanta la kantonan leĝon, kiu ajn interveno sur protektitaj havaĵoj devas esti rajtigita de la Oficejo pri Heredaĵo kaj Arĥeologio ”eĉ se temas pri simplaj plutenadaj laboroj”, sendepende ĉu ili estas publike aŭ private posedataj.

La pasintjara biblioteka raporto informas, ke aliaj arĥivaj fakoj jam komencis prepari sin por la translokiĝo, dum de CDELI venas neniu signo, ke la spito estas komprenata. La 22-an de aŭgusto mi parolis kun la vicprezidanto kaj retejestro de CDELI, kiu ŝajnis tute senzorga, ne klarigante kiom da spaco estos por ĝi, aŭ ĉu la aŭtoritatoj planas disigi la havaĵojn inter la nova kaj malnova sidejoj.

Ne multe gravas, ĉu li nur ŝajnigis, kaj fakte li estas bone informita, ĉar ŝajne ne konvenas tiom da silento pri la estonteco de la dua plej grava interlingvistika kolekto en la mondo. CDELI ne estas privata posedaĵo de la Amikaro, sed publika posedaĵo de ĉiuj neŭŝatelanoj kaj svisoj, kaj morala posedaĵo de la tutmonda esperantistaro, kiu kreskigis tiun senegalan trezoron per donacoj dum jardekoj je neniu kosto por la ĉaŭdefona magistrato. Ni ĉiuj meritas pli da travidebleco.

Esperantistoj rifuzu perfortan translokadon de CDELI, ĝis la kolekto estos profesie katalogita okaze de eventuala trasarkado. Se neniu esperantisto trejnita en arĥivistiko estos disponebla, iu loka arĥivisto lernu nian lingvon almenaŭ ĝis legokapablo por tiu celo. Ni ĉesu esti timemaj gastoj kaj depostulu niajn rajtojn.

Rubeno Fernández Asensio

Postskribo: La komitato de la Amikaro de CDELI, pere de sia prezidanto, komentis malneton de ĉi tiu artikolo nur asertante ke ĝi ”entenas malprecizajn analizojn” (sen precizigi kiujn kaj sen korekti ilin) kaj ke tamen la komitato mem ne havas sufiĉan informon por antaŭvidi la estonton de la kolekto: ”En la nuna momento ne eblas hipotezi pri tiu estonto.”

Legu pli: ” La movado krizas kaj niaj arĥivejoj same”

1 Eble iom infaneca, slanga kaj malformala mallongigo “nespo”, nur uzata en tujmesaĝiloj, ne konvenas al la tono de ĉi tiu artikolo, sed jam delonge necesas krei nomon pli mallongan kaj belsonan, kaj pozitivan anstataŭ negativan, ol “neesperantistoj”, sen kiu la memkonscio kaj emancipiĝo de esperantistoj ĉiam lamos. “Neverduloj” estas tro metafora kaj beletra. Kelkaj membroj de la Esperanta Civito diras “gaĝoj”, sed tio estas pruntaĵo de la romaa lingvo kiu fakte signifas “neromaon”. Mi ne rigardas stranga aŭ sekteca la bezonon de tia nomo. Ĉu la angla “ straight ” estas sekteca? Certe malpli ol “malgejo”… Kion diri pri la esprimo “neŭrotipa” ( neurotypical ), kiu lastatempe furoras inter aŭtismuloj, aŭ pri la gesto “aŭdanto” uzata de surduloj en multaj gestlingvoj? “Virino” certe estas derivita de “viro” (kiel “ women ” de “ men “), sed almenaŭ sufiĉe mallongas. Dum mia loĝado en Havajujo mi lernis ke mi estas “ haole ” (blankulo) kaj ne ofendiĝis tial, dum eŭropdevenaj novzelandanoj estas “ pakeha “. Katalunoj tradicie nomas hispanparolantojn “kastilianoj” ( castellans ), ĉar la pli preciza “ hispanoparlants ” estas tro longa kaj sciencosona. El ĉiuj lingvaj minoritatoj nur diasporanoj, kiel romaoj, jidparolantoj kaj ni mem, bezonas komunan nomon por ĉiuj aliaj popoloj, ĉar ni loĝas inter ĉiuj. Nur pli facila distingo inter esperantistoj kaj nespoj en normala parolado kreskigos la internan solidarecon de la esperantistaro. Ĉiuokaze, por nespoj la ekzisto kaj uzo de esperanto estas en si mem sekteca, kaj ni estas nur ŝovinistoj de nia lingvo same kiel ĉiuj naciistoj; neniu pretendo aŭ memmensogo nia ŝanĝos tiun vidpunkton. Tial mi decidas entrepreni disvastigon de tiu nomo.


---

# ”Esperantistoj preferas konvinkadi aliajn”

**Published:** 2024-10-08

**URL:** https://www.liberafolio.org/2024/10/08/esperantistoj-preferas-konvinkadi-aliajn/

**Categories:** movado

La Interlingvistikaj Studoj en Universitato Adam Mickiewicz en Poznano, kredeble la plej ampleksa kaj plej oficiala universitatnivela instruado de Esperanto en la lastaj jardekoj, regule okazadis de 1998 ĝis 2024 sub la gvido de profesoro Ilona Koutny. Laŭ ŝi multaj esperantistoj preferas konvinkadi aliajn lerni Esperanton, sed opinias, ke ili mem ne bezonas plu lerni.

Libera Folio: Kian signifon havis la interlingvistikaj studoj ĉe AMU por la Esperanto-movado?

Ilona Koutny: – Esperanto estas jam natura lingvo, ĝi funkcias kiel normale lingvoj funkcias: ni povas esprimi niajn pensojn kaj sentojn, interkomunikiĝi per ĝi, kaj ĝi ofte estas parto de identeco de esperantistoj kiel la gepatra lingvo.  Por iu ajn lingvo, sed ĉefe por minoritataj lingvoj – al kiuj lastatempe esperantistoj komparas Esperanton – estas grave havi lokon en la oficiala eduka sistemo. Tio montras iliajn vivkapablon kaj prestiĝon. Estas kompreneble, ke ankaŭ por la Esperanto-movado gravas havi oficialan rekonon kaj diskonigon en tiu formo. Lingvo kun 2 milionoj da parolantoj – kiel oni povas tion aŭdi, Amri Wandel parolas eĉ pri 3 milionoj – devus aperi en diversaj niveloj de la oficiala eduksistemo.

– Bedaŭrinde, Esperanto malofte estas instruata en lernejoj, en universitatoj eĉ malpli ofte. Se tamen, tiam temas pri lingvokursoj aŭ interlingvistikaj kursoj kiuj interalie prezentas ankaŭ Esperanton. Plenan instruprogramon (fakon) unue havis la Budapeŝta Eötvös-Loránd-Universitato (ELTE) kaj poste la Poznana Adam-Mickiewicz-Universitato (AMU). István Szerdahelyi (1924-1987) instituciigis la universitatan instruadon de Eo en 1966 kaj la kun ĝi ligitan sciencan esploradon. Nun ni festas lian 100-jaran jubileon.

– Mi daŭrigis lian laboron en ELTE kaj post mia transloĝiĝo al Pollando fondis la postdiplomajn Interlingvistikajn Studojn en AMU, en 1998, kaj la magistrajn studojn en 2022. Bedaŭrinde, la unikaj studoj ne havis sekvantojn.

Kial la universitato ne plu daŭrigas tiujn studojn?

– Por subteni tiajn kompleksajn studojn necesas surloka instruisto-profesoro kaj ankaŭ aliaj kolegoj kaj multe da persisto, laboro. Mia ĉefa tasko en AMU estis la hungara fako kaj tiu de mia kolego, Michael Farris, estis la instruado de la angla lingvo, aldone ni prizorgis la interlingvistikan fakon. Por la postdiplomaj studoj, kiuj havis surlokajn sesiojn dufoje jare, la lasta grupo jam nur unufoje, ĉar ni povis uzi la retajn eblojn, kunlaboris pluraj eksterlandaj ĉefe universitataj kolegoj, de John Wells kaj Humphrey Tonkin tra Věra Barandovská-Frank kaj Katalin Kováts ĝis Nicolau Dols kaj István Ertl, por nur mencii la kutimajn kunlaborantojn. En la retejo de la universitato aperis raporto pri la fina sesio.

– Estis plano por konservi esperantologion kaj interlingvistikon en AMU post mia emeritiĝo. La fondo de la magistraj studoj pri interlingvistiko kadre de la studdirekto Lingvistiko kaj informmastrumado malfermis novan vojon, ja temis pri surlokaj studoj por junuloj kiuj volas magistriĝi. Tio respondis al la bezono de la bakalaŭraj studoj fonditaj en la Universitato en Zaozhuang en 2018 por daŭrigi iliajn studojn.

–Por tagaj studoj eblus peti la dungon de alia kolego, mia doktoriĝintino, Ida Stria. Post la sukcesa fondo kaj lanĉo de la magistraj studoj en 2022 (al kiu ŝi jam kunlaboris), por kiuj venis 10 ĉinaj studentoj, ni havis esperon ke en la sekva jaro venos studentoj el diversaj landoj kaj praktike realiĝos la planitaj interkulturaj studoj. La interkultura karaktero de la esperantologiaj studoj kombinitaj kun la daŭrigo de la angla kaj informatikaj konoj donas uzeblan diplomon al la kuraĝuloj.

– Sed post la sukcesa unua jaro neniu aliĝis el la tuta mondo krom 5 ĉinaj studentoj. Tio ne sufiĉis por relanĉi la studojn, tiel malaperis la ŝanco dungi iun kaj konsidere mian emeritan aĝon la eblo estas fermita, do la unika sukcesa eksperimento finiĝis pro la malforteco de la Esperanto-movado. Mi sukcesis konvinki AMU pri la utilo de Esperanto por allogi eksterlandajn studentojn, disponigi interkulturajn teoriajn kaj praktikajn konoj tra Esperanto. Nur esperantistojn mi ne sukcesis konvinki pri la utilo de studado.

Kion eblus fari por ke tiaj studoj daŭru, ĉu ĉe AMU aŭ aliloke?

– Pesimisma respondo: post la provo en AMU mi konsideras ke la Esperanto-movado ne vere bezonas universitatajn studojn, ĝi preferas la hobian nivelon, amuziĝon kaj vojaĝojn helpe de Esperanto. Esperantistoj preferas konvinkadi aliajn por lerni Esperanton, sed ili mem ne bezonas plu lerni.

– Optimisma respondo: ELTE en Budapeŝto komencis universitatajn studojn pri esperantologio kaj dum pli ol 40 jaroj plenumis – eĉ se en malgranda skalo – sian rolon, AMU daŭrigis la formadon de esperantologoj, esperanto-instruistoj dum 26 jaroj kun bonaj rezultoj. Eble la ĉina universitato en Zaozhuang kun siaj bakalaŭraj studoj pluportos la torĉon. Miaj du eksgestudentoj ricevis laboron tie. Ankaŭ du aliaj jam instruas Esperanton en altlernejo en Ĉinio.

– Estas plano revivigi la postdiplomajn studojn en iom ŝanĝita, malpli longa formo en la Universitato de la Balearaj Insuloj, sub la gvido de Nicolau Dols. Mi helpos en tio kaj havas ankoraŭ multajn planojn. Feliĉe, ekzistas universitataj kolegoj kiuj science esploras Esperanton, kaj tiel akceptigas ĝin en lingvistiko, literaturo, sociologio. Elstare pruvis tion la Interlingvistika laborsekcio de la prestiĝa Internacia Kongreso de Lingvistoj (ICL), kiu okazis en septembro en Poznano kun 12 partoprenantoj.


---

# Rusaj hakistoj atakas Monaton

**Published:** 2024-10-12

**URL:** https://www.liberafolio.org/2024/10/12/rusaj-hakistoj-atakas-monaton/

**Categories:** interreto

Dum la lasta semajno rusiaj hakistoj atakas plurajn retejojn en Belgio. Inter tiuj troviĝas ankaŭ la retejo de la magazino Monato , kiu en la lastaj tagoj estis nur intermite alirebla. Monato aperigis kritikajn artikolojn pri la rusia invado de Ukrainio.

Laŭ Paul Peeraerts, multjara kunlaboranto kaj ĉefredaktoro de Monato , la belgia ŝtata aŭtoritato pri reta sekureco telefone kontaktis la respondeculojn vendrede matene, atentigis pri la okazanta atako, kaj promesis poste doni pliajn informojn.

Krom la retejo Monato estis trafitaj kelkaj aliaj retejoj de amaskomunikiloj, sed ankaŭ ekzemple la retejoj de la flandria parlamento, la asocio por protektado de aŭtoraj rajtoj kaj la presista asocio.

– Ŝajne tio okazas nun en Belgio, eble ĉar ni ĵus liveris armilojn al Ukrainio. Laŭ la lastaj novaĵoj temas pri grupo kun la nomo NoName057. En ilia Telegramkanalo troviĝas: ni plu sendos DDoS-salutojn al Belgio.

Similaj atakoj okazis pli frue en aliaj landoj, kiuj subtenas Ukrainion en la milito.

La angla mallongigo DDoS signifas ”distributed denial of service”, en Esperanto foje nomata ”sufoka atako”. En la praktiko tia atako signifas, ke multaj komputiloj samtempe sendas grandan kvanton da petoj al la atakata servilo, kiu tiel estas superŝarĝata kaj iĝas neatingebla.

Ofte la komputiloj, kiuj estas uzataj por la atako, estas kaperitaj sen scio de la posedantoj.

DDoS-atakoj estas relative primitivaj kaj sendanĝeraj. Por organizi tian atakon ne estas postulataj grandaj scioj, kaj la enhavo de la atakataj serviloj ne estas difektita. Post la fino de la atako ĉio denove funkcias normale.

La apero de esperantlingva gazeto en la listo de la atakatoj tamen estis tiom surpriza, ke Monato eĉ estis menciata en la radiaj novaĵoj, rakontas Paul Peeraerts.

– La fakto, ke oni atakis multajn grandajn asociojn kaj entreprenojn, kaj inter ili nur unu malgrandan, nome nin, estas almenaŭ stranga.

En Monato post la komenco de la milito en Ukrainio aperis pluraj kritikaj artikoloj pri la atako de Rusio, sed ne evidentas, ĉu iu el tiuj instigis la atakon. Ĉiuokaze ne facilas imagi, ke ĝuste Monato estus elektita kiel atakcelo sen konsilo de iu esperantisto.

En dimanĉo okazas en Belgio lokaj elektoj. Laŭ la aŭtoritatoj la retaj atakoj neniel minacas la voĉdonadon, ĉar la balota sistemo havas nenian kontakton kun interreto.

Laŭ Paul Peeraerts la kvanto de la atakoj malpliiĝis dum sabato.

– Do, espereble baldaŭ la situacio normaliĝos.


---

# TEJO turnas sin al Unesko

**Published:** 2024-10-22

**URL:** https://www.liberafolio.org/2024/10/22/tejo-turnas-sin-al-unesko/

**Categories:** TEJO, movado

Antaŭ 70 jaroj en Montevideo en Urugvajo estis aprobita grava rezolucio de Unesko pri Esperanto. Sojle al la datreveno, la 10-a de decembro, TEJO publikigis Manifeston de Ŝventojo, kiu alvokas la Esperanto-movadon refortigi siajn ligojn kun Unesko. Libera Folio petis pliajn informojn de TEJO pri la afero.

La Manifesto de Ŝventojo estis aprobita de la komitato de TEJO dum la IJK en Litovio en aŭgusto, kaj publikigita en la retejo de TEJO la 17-an de oktobro. Pri la manifesto ĉe TEJO ĉefe okupiĝis Patricio Agustín Iglesias, kiu membris en la antaŭa estraro de la asocio, do Libera Folio petis lin rakonti pri la fono de la afero.

La rezolucio de Montevideo, akceptita la 10-an de decembro 1954 de la ĝenerala konferenco de Unesko en Montevideo, estas konsiderata unu el la grandaj venkoj de la Esperanto-movado. Ĝi estis la rezulto de multjara lobia laboro de UEA, kaj precipe de Ivo Lapenna.

En 1950 granda petskribo favore al Esperanto, kun 900 000 subskriboj de individuoj kaj 500 subtenoj de organizaĵoj, estis transdonita al UN, kiu transsendis ĝin al sia kultura organizaĵo Unesko. Post intensa kampanjo de UEA, en 1954 Unesko aprobis la favoran rezolucion , kiu interalie komisiis la ĝeneralan direktoron de Unesko sekvi la evoluon en la uzado de Esperanto kaj tiucele kunlabori kun UEA.

La rezolucio estis aprobita en la Parlamenta palaco de Urugvajo. Urugvaja Esperanto-Societo planas konferencon omaĝe al la rezolucio en la sama ejo en la 70-a datreveno, la 10-a de decembro 2024. Pri la organizado kunlaboras aliaj amerikaj esperantistaj organizaĵoj, UEA, ILEI, Eurokka kaj TEJO.

Flanke de TEJO la ĉefa respondeculo pri la aranĝo estas Patricio Agustín Iglesias.

– La konferenco de Montevideo estu kerna ŝtupo je la plifortigo de la rilatoj de Esperantujo kun Unesko kaj aliaj internaciaj organizaĵoj. Aparte motivigas nin la fakto, ke tiel ni reliefigas la forgesitan rolon de Ameriko je la historio de Esperanto. Dum veras, ke la laboro de Ivo Lapenna estis tre grava, ne estas tiom konataj la streboj de la urugvajaj esperantistoj, kiuj kunlabore kun UEA starigis profesian ekspozicion pri Esperanto kaj de la meksika delegitaro, kiu estis tre impresita de ĝi kaj baraktis por ke la Rezolucio estu aprobita, li rakontas.

La celo de la Manifesto de Ŝventojo laŭ li estas reliefigi la gravecon de la rezolucio de 1954, kaj uzi la ŝancon por fortigi la rilaton de TEJO kun Unesko.

– Nuntempe TEJO ne posedas memstaran ligon al Unesko, do ajna formala reprezentado devas esti enkadrigita per la jam ekzistantaj konsultaj rilatoj de UEA. Do longdaŭra celo estas, ke ankaŭ TEJO atingu konsultajn rilatojn. Tio ja estas defia kaj signifos plurajn jarojn da demarŝoj, sed tiel oni malfermos la pordojn por ke junaj esperantistoj de la tuta mondo ĝuu pli da ebloj je la kampo de eksteraj rilatoj, kies plejpartego da oportunoj estas nuntempe rezervitaj al tiuj kiuj loĝas en Eŭropo.

Libera Folio: La enhavo ne ŝajnas rekte rilati al la agado de TEJO, ĉu ne estus pli nature ke tia manifesto venu de UEA?

– Ĝi estis verkita unue de diversaj funkciuloj de TEJO, ILEI kaj UEA, kiuj estas aktivaj en la laborgrupo de la Montevidea konferenco, kaj poste transdonita al la Komitato de TEJO, kiu donis al ĝi aldonajn plifajnigojn. Ĝi neniel estas ekskluziva propraĵo de TEJO, sed ja estas malferma al subskribado de aliaj asocioj. Dirindas, ke oni planas dum la 10-a de decembro solene legi ĝin en la Parlamenta Palaco de Urugvajo.

Lucía Montserrat Fernández Barrera, estrarano de TEJO pri eksteraj rilatoj, rakontas ke TEJO konsideras la Montevidean konferencon esenca paŝo por plifortigi niajn rilatojn ne nur kun Unesko, sed ankaŭ kun aliaj organizoj, kaj esperantaj kaj neesperantaj.

– Ni kredas, ke partopreni en tiaj internaciaj agadoj estas fundamenta por plilarĝigi la videblecon de Esperanto kaj konstrui pontojn kun diversaj institucioj, organizoj kaj movadoj tutmonde. TEJO ne nur volas subteni la ekzistantajn rilatojn per UEA, sed ankaŭ celas atingi proprajn konsultajn rilatojn kun Unesko.

– Kvankam ni konscias, ke ĉi tiu celo postulos longdaŭran laboron kaj strategiajn paŝojn, ni estas pretaj dediĉi niajn klopodojn al tio. Tia atingo ne nur plivastigus la eblojn por junaj esperantistoj en eksteraj rilatoj, sed ankaŭ helpus fortigi la tutmondan movadon. Ni estas konvinkitaj, ke ĉi tiu aliro kongruas kun la strategiaj celoj de TEJO por iĝi tutmonda movado kaj por konstrui longdaŭrajn rilatojn kun organizoj, kiuj dividas niajn valorojn pri interkultura dialogo, edukado, kaj homaj rajtoj.


---

# La prezidanto de UEA silentas

**Published:** 2024-10-31

**URL:** https://www.liberafolio.org/2024/10/31/la-prezidanto-de-uea-silentas/

**Categories:** movado

Kio okazas pri la libroservo de UEA, la vendo de la domo, la nova administra sistemo kaj retejo? Neniu scias. La prezidanto ne respondas al demandoj de Libera Folio , do ni decidis kontroli, ĉu almenaŭ la supera decida organo de UEA estas informata. Tamen, ankaŭ en la komitata diskutejo la prezidanto silentas. Dum la lastaj du monatoj li sendis nur unu mesaĝon, kaj ĝi neniel rilatis al la funkciado de UEA.

Antaŭ pli ol unu monato, la 26-an de septembro, Libera Folio kontaktis la prezidanton de UEA por peti pli aktualajn informojn pri la stato de la aferoj, pri kiuj li rakontis en la plej freŝa numero de la revuo Fenikso . Tie Duncan Charters rakontis interalie, ke la ĝenerala direktoro de UEA preskaŭ neniam vizitas la Centran Oficejon.

Samtempe li ne plu ŝajnis tute certa pri tio, ke UEA efektive iam forlasos la domon en Nieuwe Binnenweg 176. ”Se ni efektive lasos nian domon, ni povos uzi aŭ la TEJO-domon aŭ aĉeti iun pli grandan ol tiu TEJO-domo kaj havi ĝin kiel taŭgan Centran Oficejon”, li diris en la intervjuo.

Pri la libroservo evidente mankis konkreta solvo kiam la intervjuo estis farita:

”Do, ni pasigas sufiĉe da tempo kontrolante proponojn kaj ĝis nun ne venis perfekta. Sed ni daŭre laboras kun individuoj, kiuj kredas, ke ili povos eble trovi la ĝustan ekvilibron de laborantoj kaj volontuloj. Tio estus la plej bona afero: havi unu pagitan duontempan libroserviston kun volontuloj, kiuj povas helpi kaj plirapidigi la servojn. Sed alia problemo estas, ke oni ne vendas multajn librojn. Pro tio devas esti nur unu duontempa libroservisto, ĉar la homoj volas bitlibrojn.”

Tamen la intervjuo estis farita en Grésillon en aprilo, do de tiam pasis duonjaro, do eble iuj aferoj intertempe klariĝis. Sed tion ne eblas scii, ĉar dum tuta monato nenia respondo venis de la prezidanto de UEA.

Tial ni decidis kontroli, ĉu eble dum la pasintaj du monatoj eble aperis iuj aktualigoj en la komitata diskutlisto . La rezulto tamen estis nula. Dum septembro kaj oktobro aperis nur unu mesaĝo de la prezidanto en la komitata forumo, kaj ĝi tute ne temis pri aferoj de UEA. Anstataŭe Duncan Charters avertis ĉiujn siajn korespondantojn, ke iu kreis en lia nomo falsan retpoŝtan konton, el kiu estis senditaj anglalingvaj trompmesaĝoj.

Krom tiu mesaĝo de la prezidanto, aldone du estraranoj kontribuis al la diskuto en la komitata retlisto. François Lo Jacomo dum la aktuala periodo sendis du mesaĝojn, en kiuj li disputis kun alia komitatano pri la protektado de personaj datumoj, dum ĝenerala sekretario Aleks Kadar sendis kvin mallongajn mesaĝojn kun informo pri baldaŭa komitata kunsido.

Entute aperis do dum du monatoj sume ok mesaĝoj de estraranoj, kio egalas al 12 procentoj el la suma kvanto de mesaĝoj en la listo.

Trioble pli ol tiom da mesaĝoj sendis la plej aktiva persono de la listo tute sola. La nun 83-jara iama prezidanto de UEA Renato Corsetti sola aŭtoris 24 mesaĝojn, partoprenis en preskaŭ ĉiuj diskutoj kaj tiel verkis 36 procentojn el la tuta kvanto de mesaĝoj dum la aktuala periodo. Se kalkuli laŭ la aktiveco, oni povus pensi ke la prezidanto de UEA plu estas li.

Aliaj aktivaj mesaĝantoj en la listo estis Stefan MacGill kaj la argentina komitatano Rubén Sánchez, kiuj sendis po dek mesaĝojn dum la du monatoj. Pluraj el la mesaĝoj de MacGill estis nepersonaj novaĵbultenoj dissendataj al multaj adresoj, ne nur al la komitato. La mesaĝoj de komitatano Rubén Sánchez aliflanke estis tre personaj kaj temis interalie pri la stulteco de la EU-reguloj pri personaj informoj.

Pliaj naŭ personoj sendis dum la aktuala periodo po unu ĝis tri mesaĝojn, do entute partoprenis en la komitata diskuto 14 personoj. Entute la komitato de UEA havas 58 membrojn kaj 10 observantojn.

Neniu el la mesaĝoj aperintaj en la komitata listo enhavis informojn pri la vendo de la domo, pri la estonteco de la libroservo aŭ la reteja renovigo kaj nova administra sistemo de UEA. Do restas al ni nur atendi, eble iam respondoj venos.


---

# De militaviadilo al Pegazo – 100 jaroj de Auld

**Published:** 2024-11-06

**URL:** https://www.liberafolio.org/2024/11/06/100-jaroj-de-william-auld/

**Categories:** kulturo

Antaŭ 100 jaroj, la 6-an de novembro 1924, naskiĝis unu el la plej elstaraj verkistoj en Esperanto. En Britio okazos memorceremonio en la Nacia Biblioteko de Skotlando en Edinburgo. En la glora periodo de la Centra Oficejo Auld estis unu el la plej popularaj gastoj de Malfermaj Tagoj, rakontas Osmo Buller.

William Auld eklernis Esperanton en 1937, do en la aĝo de 13 jaroj, kiam li trovis skoltajn regularojn en Esperanto. La lingvon li poste uzis kun siaj amikoj John Francis kaj Reto Rossetti, kiuj same iĝis famaj verkistoj en Esperanto.

En sia junaĝo Auld partoprenis la duan mondmiliton kiel milita aviadisto, kaj la militaj spertoj evidente grave formis lian mondorigardon. Jam en la armeo li komencis verki en Esperanto. Por la internacia publiko li iĝis pli konata en 1952, post la apero de la poemaro Kvaropo, kie li kunlaboris kun John Francis, Reto Rossetti kaj John Dinwoodie.

En 1955 aperis la unua eldono de La infana raso , la ĉefverko de Auld, kaj laŭ multaj ankaŭ la ĉefverko de la esperantlingva literaturo. Pri ĝia ekzisto ni povas danki anglalingvan eldonejon, Libera Folio skribis en 2004 .

– Ĝis 1950 mi ankoraŭ ne findecidis, ĉu mi verkos en Esperanto aŭ en la angla. Mi verkis la unuan kanton de La infana raso en la angla lingvo, kaj mi sendis ĝin al eldonejo. Pasis ok aŭ naŭ monatoj ĝis la respondo… Sed pro la longa nerespondo, mi decidis verki ĝin en Esperanto, rakontis Auld en la libro William Auld – 75 jaroj .

Poste, en la jaro 2008, La infana raso ja aperis ankaŭ en la angla – en traduko de Girvan McKay, apud liaj skotigo kaj skotgaeligo. Plenaj tradukoj naskiĝis kaj plejparte ankaŭ eldoniĝis en diversaj lingvoj, minimume la franca, hungara, itala, nederlanda, pola kaj portugala. La anglan tradukon eldonis rete Esperantlingva Verkista Asocio, kies prezidanto dum dek jaroj estis Gerrit Berveling.

Al Libera Folio Berveling rakontas, ke li eklernis Esperanton per televida kurso en 1972, kaj jam en la sekva jaro eksciis pri William Auld.

– Unue mi aĉetis kaj legis Unufingraj melodioj , en aprilo 1973. Sekvis La infana raso en januaro 1974, Humoroj en aprilo de la sama jaro, kaj Paŝoj al plena posedo en majo.

Paŝoj al plena posedo estis ambaŭsence legenda progresiga lernolibro de Esperanto, unuafoje eldonita de Heroldo de Esperanto en 1968. Auld verkis ankaŭ plurajn esearojn en Esperanto, unuavice pri la lingvo kaj ĝia literaturo. Pri la romanoj en Esperanto temas lia verko Vereco, distro, stilo , aperinta en 1981 ĉe Artur E. Iltis.

– Ĝin mi ricevis donace de Auld en julio 1982. En decembro 1993 mia edzino kaj mi vizitis lin kaj lian edzinon en ilia domo kelkajn tagojn. Poste ni renkontis lin kaj la edzinon ĉe la UK en Prago en 1996, estis multe da ridado kvarope. William Auld miatakse apud Marjorie Boulton estas unu el la ĉefaj Esperanto-verkistoj de la 20-a jarcento, diras Gerrit Berveling.

Osmo Buller, multjara oficisto de UEA, rakontas ke li renkontis Auld unuafoje dum la Universala Kongreso en Aŭgsburgo en 1985.

– Baldaŭ post tio mi ricevis en la Centra Oficejo la taskon prespretigi lian La fenomeno Esperanto kaj korespondis kun li pri ĝi. Temis pri baza prezento de la lingvo kaj  ĝiaj literaturo kaj historio. La libro estis komisiita de UEA kun la celo esti tradukita al naciaj lingvoj por aperi okaze de la 100-jariĝo de Esperanto en 1987. Krom la Esperanta eldono aperis nur kelkaj nacilingvaj eldonoj, ekz. hispana kaj persa.

Poste kiel ĝenerala direktoro li respondecis pri la eldonado de UEA kaj rilatis kun Auld ankaŭ pri eldonado de aliaj verkoj kiel Nova Esperanta Krestomatio kaj Pajleroj kaj stoploj.

– Tiu dua estas  kolekto de liaj dise aperintaj rakontoj, eseoj kaj recenzoj. Mi grumblis pri la titolo kiel ne sufiĉe vendiga, sed Auld ne cedis. Ni ankaŭ private korespondetis. Ekzemple, mi esprimis  raviĝon pri La urbo de terura nokto de la skota poeto James Thomson, tradukita de li. Tio ravis Auld, ĉar temis pri lia plej ŝatata poezia verko, kiel li diris. Bedaŭrinde en la Esperanto-eldono svarmis komposteraroj. Mi mane korektis ilin, kio faris la libron iom bunta.

En la glora periodo de la CO Auld estis unu el la plej popularaj gastoj de Malfermaj Tagoj, Buller rakontas.

– Foje la iom ekscentra nederlanda esperantisto Willem Verloren van Themaat ekstaris post la prelego de Auld kaj deklaris: ”Mi funde studis kaj komparis diverslingvajn poetojn kaj konkludis, ke vi ne estas granda poeto.” Auld stoike aŭdis la juĝon.

– Kafumante dum tiu Malferma Tago kun Verloren van Themaat mi demandis al li, ĉu li verkis ion alian post la romaneto La akvariinfanoj . Li respondis: ”Ne, ĉar verkinte ĝin mi konstatis, ke mankas al mi talento.” Matematikisto, ankaŭ pri beletro li juĝis same senemocie kiel pri matematikaj problemoj.

Evidente La infana raso tamen estis sufiĉe bona laŭ li, ĉar li mem tradukis ĝin en la nederlandan, Buller aldonas.

Auld ĉeestis ankaŭ dum la Malferma Tago en novembro 1995, kiu omaĝis la 40-jaran situon de la Centra Oficejo en Roterdamo, Buller rakontas.

– Li humurplene rakontis, kiel li pakis la enhavon de la CO en la angla Heronsgate por ekspedi ĉion al Roterdamo. Tie la skatolojn malpakis Joaquin Calado, kiu same ĉeestis kaj rakontis, kiel ĉio pasis ĉe la finstacio. Neforgesebla estas la vesperumo ĉe Simo Milojević post la Malferma Tago, dum kiu ne mankis spritaĵoj de tiuj korifeoj pri movadaj figuroj nek mankis viskio, eĉ se gustumita modere.

William Auld forpasis en la jaro 2006 en la aĝo de 81 jaroj.

Esperanto-Asocio de Britio ĉi-jare celebras du eminentajn britajn verkistojn: William Auld kaj Marjorie Boulton, kiuj ambaŭ naskiĝis en 1924. La centjaran datrevenon de Boulton oni povis festi jam la 7-an de majo.

En merkredo, la 6-a de novembro, okazos ceremonio memore al William Auld en la Nacia Biblioteko de Skotlando. Dum la ceremonio estos deklamataj diversaj verkoj de Auld, rakontas Tim Owen, direktoro de EAB.

– Fari ion por omaĝi Vilĉjon Auld en la jubilea jaro estas nepre, kiel ni jam faris pli frue en la jaro por Marjorie Boulton samkiale. Ŝiakaze la loko estis evidenta; Kolegio Somerville en Oksfordo por ŝi estis nedisegebla parto de la vivo.

– Por Auld ne estis io tiel evidenta el la fora pasinteco, sed kun unu eminenta loko li havis ligilon plupersistan: en 2001 li donacis sian kolekton de Esperantaj libroj al la Nacia Biblioteko de Skotlando. Temis pri ĉirkaŭ 4 000 libroj, kolektitaj dum duonjarcento da esperantumado, kaj senhalta kontribuado al la kulturo kaj movado de Esperanto.

Arkivo de Libera Folio 2004: William Auld: 80 jaroj en barko senpilota


---

# En Finnlando aperas profesia filmo en Esperanto

**Published:** 2024-11-12

**URL:** https://www.liberafolio.org/2024/11/12/en-finnlando-aperas-profesia-filmo-en-esperanto/

**Categories:** kulturo

”Patrinoj” estas nova, duonhora esperantlingva filmo, kiu nun pretiĝas en Finnlando kaj estos proponata por festivaloj de mallongaj filmoj dum 2025. La reĝisoro Anna Andersson elektis fari la filmon en Esperanto, ĉar la temo estas kontraŭmilita kaj ĉar ŝi volas, ke la okazaĵoj ne estu ligitaj al iu specifa lando.

Suomeksi: Suomessa tehdään lyhytelokuva esperantoksi

– Kiam mi trovis Esperanton, io falis en la ĝustan lokon. Mi komprenis, ke ĝuste ĉi tio estas la maniero trakti ĉi tiun historion. Kaj kiam ni faris la mallongan filmon, mi rimarkis, ke ĉio efektive funkcias, kiam oni uzas Esperanton. Tio fortigis mian penson, ke vere oni devas fari el ĉi tio plenlongan filmon, rakontas la reĝisoro Anna Andersson al Libera Folio .

Ŝi mem ne scias Esperanton, kaj diras ke ŝi trovis la lingvon tute hazarde, kiam ŝi komencis plani filmon kun kontraŭmilita mesaĝo.

– Mi volis pritrakti kion milito kaj totalisma socio faras al homo. En la nuna momento okazas milito ankaŭ en Eŭropo, kaj tial ĝi tuŝas nin pli proksime ol antaŭe. Sed bedaŭrinde la militaj krimoj, kiujn ankaŭ en ĉi tiu momento Rusio okazigas en Ukrainio, ne estas io nova en la monda historio. Tial mi ne volis ligi la filmon rekte al la kunteksto de Rusio kaj Ukrainio.

Unue Anna Andersson planis ke la filmo okazu en ia malutopia, totalisma Finnlando en la estonteco, sed tio ne ŝajnis al si sufiĉe kredebla.

– Mi ekhavis vere bonan senton, kiam mi subite trovis Esperanton. Pere de ĝi mi konstruas novan realon, kiu ne estas io nun ekzistanta en la mondo. Tiel mi tamen povas pritrakti aktualajn, dolorajn demandojn pri tio, kion signifas vivi en totalisma socio. Kio okazas post jardekoj de cerbolavado, kiam sendependa pensado estas ĉiel malpermesita.

Post iom da serĉado en la reto Anna Andersson ekhavis kontakton kun Esperanto-Asocio de Finnlando (EAF).

– Mi volis vidi, ĉu estas ia Esperanto-agado en Finnlando, sendis retpoŝton, kaj tre ĝojiĝis, kiam la Esperanto-asocio entuziasmiĝis pri la ideo kaj volis kunlabori. Ni filmis dum aŭgusto, sed jam en la printempo komenciĝis tre aktiva reta korespondado. Mi estas ege danka al EAF kaj al Fondumo Esperanto pro tio, kiel rapide kaj malferme ili ekkunlaboris pri ĉio ĉi.

Fondumo Esperanto , kies bazan kapitalon donis la konata finna esperantisto Vilho Setälä, subvenciis la filmon per la sumo de 10 000 eŭroj.

– La ekonomia helpo estis vere signifa. Kaj mi ege ĝojas, ke la kunlaboro tuj ekfunkciis tiel bone. Ĝi iĝis eĉ pli densa poste, kiam ni en julio komencis trejni la aktorojn. Unue ni faris tion distance dum kelkaj semanjoj, kaj aparte aktive helpis Tiina Oittinen kaj Robert Bogenschneider.

La tradukon de la manuskripto el la finna al Esperanto prizorgis Vilho Virtanen kaj Robert Bogenschneider kune kun la prezidanto de EAF, Juha Metsäkallas.

– Oni petis, ke estu flua parola lingvaĵo, ke la interparoloj sonu nature. Ni nepre volis eviti, ke sonu formale, kiel ekzemple multaj videoj en Youtube. Kaj estis kelkaj komplikaj vortoj en la teksto, ekzemple pri malsanoj. Unue en la traduko estis medicina termino, sed tio tute ne sonis nature, kiel ordinaraj homoj parolas. Do ni devis simpligi iom, rakontas Juha Metsäkallas.

Dum la filmado la teamon helpis Sakari Bister, kiu parolas Esperanton denaske. Li estis taŭga persono ankaŭ ĉar li jam havas sperton pri kulturaj projektoj, pli frue helpis pri esperantlingva projekto ĉe la svedlingva teatro Svenska Teatern en Helsinko, kaj krome loĝas proksime al la lokoj en suda Finnlando, kie okazis la filmado.

– La aktoroj bezonis helpon pri la replikoj, pri vortoj, pri la tuta lingvo. Neniu kompreneble parolis Esperanton antaŭ la projekto. Dum la filmado mi helpis ilin ripeti kaj memori la replikojn, kaj aŭskultis la filmadon atente. Mia sperto estis ke la aktoroj, precipe tiuj kun multaj replikoj, lernis ilin mirinde rapide, rakontas Sakari Bister.

Ĉu la replikoj iĝis bone aŭdeblaj kaj kompreneblaj?

– Jes, tre! En multaj scenoj la aktoroj sonis kiel homoj, kiuj parolas la lingvon jam delonge, ne nur kelkajn semajnojn. Ĉiuj en la teamo estas profesiuloj aŭ studentoj pri filmo, kaj tion oni povas vidi en la preta filmo. La kunlaboro estis agrabla sperto, mi babilis kun la tuta teamo pri la lingvo kaj pri mia rolo kiel denaskulo. Multaj interesiĝis pri Esperanto.

La filmo ankoraŭ ne estis publike prezentita, sed Sakari Bister vidis la filmon preskaŭ preta , kaj trovis ĝin tre bona ekzemplo pri tio, kiel eblas uzi Esperanton en kulturaj projektoj.

– Ĉi tie la lingvo aperas kiel parto de la moderna mondo. Mi ĝojas, ke ĝi estos ne nur bona esperantlingva filmo, sed bona filmo entute. Mi certas, ke ĝin multe ŝatos ankaŭ la esperantlingva publiko. La temoj pri milito kaj kiel ĝi trafas homojn, patrinojn kaj infanojn, estos interesaj kaj gravaj al ĉiuj, diras Sakari Bister.

La filmo estos proponita ankaŭ al la organizantoj de la venontjara Universala Kongreso en Brno. Se ĝi estos akceptita, esperantistoj unuafoje povos spekti ĝin tie, la prezidanto de EAF Juha Metsäkallas diras.

La filmo havos ankaŭ muzikon en Esperanto, rakontas Anna Andersson.

– Estis tradukita kanto de Mikael Saari, kiu iĝos la fina muzikaĵo de la filmo. Mikael Saari faris la tutan muzikon por la filmo. Pri la traduko helpis Sakari Bister kaj Jouko Lindstedt. Ankaŭ pri la tradukado de la finaj tekstoj ni ricevas helpon, kaj certe la kunlaboro daŭros poste.

Esperanto-organizaĵoj kiel EAF espereble tra siaj propraj kanaloj povos helpi pri distribuado de la filmo en Esperantujo, Anna Andersson esperas.

– Oni jam demandis, ĉu mi volus veturi al la Universala Kongreso en Brno kaj prezenti la filmon, se ĝi estos montrita tie. Tio estus por mi enorma honoro, kaj mi ege ĝojas pro la propono.

La elekto de Esperanto kiel la lingvo de la filmo laŭ ŝi estis grava por levi la rakonton al pli ĝenerala nivelo, tiel ke ĝi ne estas ligita al specifa loko aŭ tempo.

– Tiel oni distanciĝas de ĉiuj apartaj kulturoj kaj naciecoj. La celo de la rakonto ne estas montri al iu specifa nacieco, kulturo aŭ lando, sed la mesaĝo temas pri tio, kion totalisma socio povas fari al ordinara homo. Sed en mallonga filmo multaj aferoj restis netuŝitaj. Mia ideo nun estas prepari manuskripton por plenlonga filmo, kaj ankaŭ ĝi nepre estu en Esperanto.


---

# István Nemere forpasis

**Published:** 2024-11-15

**URL:** https://www.liberafolio.org/2024/11/15/istvan-nemere-en-vivdangero/

**Categories:** kulturo

Forpasis la konata verkisto István Nemere. Perdinte la konscion ĉe la stirilo de sia aŭto, li dum iom da tempo restis en malsanulejo sub profunda anestezo.

La plej fekunda verkisto en Esperanto, kaj eble ankaŭ la plej multverka aŭtoro tutmonde, festis la 8-an de novembro ne nur sian 80-an naskiĝtagon, sed ankaŭ la aperon de sia 800-a libro: probable mondrekordo.

Okaze de naskiĝtaga celebrado, Nemere ricevis surpriz-donacon de sia eldonisto: dum li mem kredis lanĉi sian 795-an volumon, la eldonejo fakte jam preparis kvin pliajn titolojn por atingi la impresan rekordon de 800 libroj eldonitaj.

Forlasante la festan eventon kaj survoje al laŭvica aŭtografado, Nemere perdis la konscion ĉe la stirilo de sia aŭto. Lia edzino Judit Szentgyörgyi vokis ambulancon, kaj oni transportis la verkiston al hospitalo, kie li restis sub profunda anestezo.

La 15-an de novembro Judit Szentgyörgyi sciigis en Facebook , ke ŝia edzo forpasis en la hospitalo.

“Karaj amikoj, konatoj! István Nemere demetis sian korpon en la 80-a jaro de sia vivo post sukcesa kaj ege fekunda vivovojo. Kiel grandioza kaj unika estas tio kion li kreis en sia vivo,  multaj ne komprenis ĝis nun. Lia memoro restos kun ni por ĉiam per siaj libroj. Li verkis tiel longe kiel li vivis kaj vivis tiel longe kiel li verkis.”

Komence de 2023 Libera Folio demandis al István Nemere, kiom da libroj li verkis. 778, estis la sumo tiam, do intertempe aperis pliaj 22 libroj.

– Laŭ mia scio mi estas la mondrekordisto, se temas pri nun vivanta aŭtoro. Tio ne multe gravas, tamen mi ĝojas pro la fakto. Mi ne strebas al kvanto, sed ĉar mi verkas rapide, do tiel okazis preskaŭ senvole.

La plej multaj verkoj de István Nemere publikiĝis en la hungara. Lastatempe jam ne aperis novaj beletraĵoj de li en Esperanto.

– Mi konsideras min 10-procente esperantista kaj 90-procente hungara verkisto. Jes, mi silentas, ĉar vere neniu rimarkis la aperon de la lastaj tri libroj, kaj mi opinias, ke Esperantio tute bone povas ekzisti sen miaj libroj, li klarigis al Libera Folio .

La unua verko de István Nemere en Esperanto estis la novelaro ”La naŭa kanalo”. Lia unua romano en Esperanto estas ”La fermita urbo”, kiu aperis en 1982 kaj estis reeldonita en 2000.

Entute originale en Esperanto estis eldonitaj 22 libroj de Nemere. La plej nova el tiuj estas la romano ”Serpento en la puto”, kiu aperis en 2009. Ĝin recenzis Sten Johansson en Beletra Almanako.

Du mikronoveloj de Nemere aperis en la kolekto ”Vizaĝoj” en 2010. Krome en 2021 estis eldonita la dulingva krimrakonto ”Kiu serĉas, trovas”, kaj en 2024 la dulingva krimrakonto ”Ruza, kiel vulpo”.

En 2018–2019 aperis en Esperanta traduko la trivoluma ” Historio de Hungario ” de István Nemere, originale verkita en la hungara.


---

# Forpasis Claude Gacond

**Published:** 2024-11-18

**URL:** https://www.liberafolio.org/2024/11/18/forpasis-claude-gacond/

**Categories:** movado

La 17-an de novembro, en la aĝo de 93 jaroj, forpasis la konata svisa esperantisto Claude Gacond. Li estis honora membro de UEA, iniciatinto kaj multjara ĉefa aktivulo de Centro de Dokumentado kaj Esploro pri la Lingvo Internacia en La Chaux-de-Fonds.

Claude Gacond naskiĝis la 20-an de aŭgusto 1931 en Neuchâtel en Svisio. Esperanton li eklernis en 1952 dum siaj pedagogiaj studoj, kune kun sia studkamarado Andrée Giroud, kiu poste iĝis lia edzino. Jam en la sekva jaro li iĝis la sekretario de Esperanto-Junularo de Svislando. Profesie li dum multaj jaroj aktivis kiel instruisto.

Unu el liaj grandaj atingoj estis la kreo kaj multjara prizorgo de Centro de Dokumentado kaj Esploro pri la Lingvo Internacia (CDELI), kiu nun estas parto de la urba biblioteko de La Chaux-de-Fonds. Ĝi estas riĉega kolekto de materialoj pri Esperanto kaj la diversaj planlingvaj movadoj.

Claude Gacond forpasis en maljunulejo en La Chaux-de-Fonds dimanĉe la 17-an de novembro. Pliaj biografiaj informoj pri li troveblas en la Panteono de Edukado.net .


---

# Ne nur en Finnlando aperas filmoj en Esperanto

**Published:** 2024-11-18

**URL:** https://www.liberafolio.org/2024/11/18/ne-nur-en-finnlando-aperas-filmoj-en-esperanto/

**Categories:** kulturo, movado

Jam la sesan fojon okazas la Usona Bona Film-Festivalo, konkurso por filmetoj en Esperanto. Lundo estas la lasta tago dum kiu la spektantoj povas voĉdoni. Jam antaŭ la fino de la konkurso grandan sukceson havas unu el la filmoj, kiu kaptis la atenton de la uzantoj ĉe Youtube kaj ĝis nun estis spektita pli ol 40 000 fojojn.

En la ĉi-jara Usona Bona Film-Festivalo partoprenas 26 filmoj el pluraj landoj, inter tiuj du adaptoj de Ŝekspiro. La festivalo estas finance subtenata de Esperanto-USA, kaj la gajnantaj filmoj ricevas monpremiojn. Jam la duan fojon okazis ankaŭ ruĝtapiŝa premiero, laŭ la ekzemplo de grandaj filmfestivaloj.

Estis ĝis nun entute 176 filmoj kiuj partoprenis en la ses festivaloj. La tuta longo de la filmoj estas preskaŭ naŭ horoj, se oni spektus senhalte. La filmoj de la ĉi-jara festivalo estas spekteblaj en aparta ludlisto en Youtube . Tie la spektantoj povas ankaŭ voĉdoni por ili – la filmo kun la plej multaj ŝatoj ricevos la premion de la publiko.

Jam antaŭ la fino de la nuna festivalo kaj elekto de gajninto, unu el la ĉi-jaraj filmoj, Mezuro , iel kaptis la atenton de la spektantoj de Youtube, kaj dum kvin tagoj estis spektita pli ol 40 000 fojojn.

– Mi kredas, ke ĝi tuj iĝos la plej spektita filmo plene en Esperanto en Youtube post Incubus de 1966, kiu havas 279 000 spektojn, diras Brandon Sowers, prezidanto de Esperanto-USA.

Libera Folio: Kiu estas la celo de la festivalo?

– La festivalo celas kultivi filmfaradon en Esperanto. Estos pluraj avantaĝaj sekvoj de tio, ekzemple, ke oni povus uzi filmojn por instrui al lernantoj, kaj ke progresantoj kaj parolantoj povus ĝui ilin same kiel ili farus en ajna alia lingvo. Dua celo estas informi filmfaristojn pri Esperanto, ke ili sciu pri ĝi, respektu ĝin, kaj eventuale uzu ĝin en aliaj projektoj.

– Ekzemple, inter la film-faristoj en Atlanta kiuj jam partoprenis plurajn fojojn la film-festivalon, jam eblas rimarki aludojn al Esperanto en aliaj projektoj, pri kiuj ili laboris. Kaj en konversacioj, estas klare, ke ili respektas ĝin, kaj alte taksas tion, ke pere de la festivalo, ili povas krei interesajn filmojn kun alta probableco ricevi monon. Tio tre maloftas en aliaj filmfestivaloj, por kiuj oni devas pagi por eniri, verŝajne ne ricevos premion, kaj eĉ devas pagi por iri al la premiero.

Kial gravas, ke ekzistu filmoj en Esperanto?

– Esperanto, kiel ajna alia lingvo, havas siajn kulturaĵojn. Se tuta branĉo de kulturo mankas, tio malhelpas al la lingvo-komunumo. La ekzisto de alt-kvalitaj filmoj estas bona por la esperantistaro, ke ĝi povu uzi kaj konsumi tiujn filmojn en diversaj manieroj kaj por diversaj celoj: amuza, eduka, kaj tiel plu. Ĝi samtempe estas logaĵo por novaj Esperantistoj, kiuj povos trovi interesajn kulturaĵojn por konvinki ilin, ke la lingvo vivas kaj valoras; kaj ĝi estas pruvo al la ekstera mondo, ke Esperanto ne nur ekzistas, ĝi floras kaj aktivas en aktualaj kulturaj medioj.

Kiuj laŭ vi estas la plej spektindaj filmoj en Esperanto?

– Mi persone tre interesiĝas pri la atingoj de Esperanto en Holivudo en la 30-aj jaroj. De tiu epoko, neniu filmo estis plene en Esperanto, sed pluraj uzis ĝin konsekvence; el tiuj, mi kredas ke Idiot’s Delight estas la plej spektinda, kun plenaj konversacioj. Mi verkis artikolon pri tio pasintjare. Efektive, Esperanto komencis atingi iun niĉon en Holivudo ĝis la alveno de la dua mond-milito.

– Parenteze, mi kredas, ke iusence la festivalo havas similan rezulton, en la senco ke en Atlanta, la dua plej grava urbo en Usono por film-farado, ekzistas multaj film-laboristoj kiuj nun scias pri Esperanto, respektas ĝin, havas sperton uzante ĝin en filmoj, eĉ aktorante en Esperanto, kaj eventuale pretos uzi ĝin en aliaj projektoj.

– El la nuntempaj, mi kredas, ke la venkintoj de la pasintaj jaroj estas tre altkvalitaj; kaj mi opinias, ke kelkaj el la ĉi-jara festivalo iĝos tujaj klasikaĵoj, sed mi ne volas malkaŝi miajn preferojn publike ĝis oni anoncos la rezultojn.

– Kompreneble ne ĉiu individua filmo en nia festivalo estas aparte spektinda. Kelkaj reĝisoroj, partoprenantaj jaron post jaro, kleriĝas en la metio, kaj iliaj filmoj videble pliboniĝas ĉiujare, do la festivalo mem fakte ankaŭ estas utila ateliero por filmfarado. Bonŝance la ludlisto por ĉiu festivalo prezentas la filmojn laŭ ordo de gajnado, do la plimulton de bonegaj filmoj vi facile ektrovos per tiuj listoj.


---

# Koreoj kaj japanoj komune kongresis kun ĉinoj

**Published:** 2024-11-26

**URL:** https://www.liberafolio.org/2024/11/26/koreoj-kaj-japanoj-komune-kongresis-kun-cinoj/

**Categories:** movado

La ĉefa manko de la 3-a Komuna Esperanto-Kongreso de Japanio kaj Koreio estis, ke ĝi tro rapide finiĝis, skribas Choe Taesok. Dum la kongreso okazis ankaŭ Esperanto-forumo de Ŝanhajo kaj Seulo. Abundis kunsidoj sed mankis tempo ĉion ĉeesti.

Ju pli proksimiĝas la someraj monatoj, des pli grandiĝas mia ĉagreno pro kategoria decido, ĉu aŭtune flugi al Koreio por kongresi aŭ ne. Ĉi-jare aldoniĝis unu plia alloga evento, la 3-a Komuna Esperanto-Kongreso de Japanio kaj Koreio, kie sendube kolektiĝos miaj malnovaj amikoj kaj konatoj el ambaŭ landoj. Mi do decidis flugi al Koreio.

De Vilno al Seulo la du flugoj mem daŭris entute pli ol 12 horojn. Nekredeble, koreaj volontuloj afable bonvenigis eksterlandanojn en la Inĉona Flughaveno, kiu situas fore de Seulo kaj Ĝonĝuo.

La Komuna Kongreso okazis en la Ĝonĝua Nacia Pedagogia Universitato, Ĝonĝuo (Jeonju) sudokcidente en Koreio, de la 4-a ĝis la 6-a de oktobro 2024. La temo estis ”Nova tendenco de kulturaj mondoj en Japanio kaj Koreio”. Partoprenis 258 el 15 landoj kun dekoj da moralaj aliĝintoj. Estis 137 koreoj, 78 japanoj, 26 ĉinoj.

La Komuna Kongreso enhavis plurajn eventojn. Ili estis la Simpozio pri Lingva Edukado kunlabore kun la universitato kaj Korea Esperanto-Asocio (KEA), 56-a Korea Kongreso de Esperanto, 111-a Japana Esperanto-Kongreso de Japana Esperanto-Instituto (JEI) kaj la 6-a Esperanto-Forumo inter Ŝanhajo kaj Seulo. Ili ja riĉigis la kongresan programon kaj instigis pli multajn homojn partopreni, precipe el Ĉinio.

Ĝonĝuo, la historia centro de sudokcidenta Koreio, estas la hejmloko de prauloj de la fondreĝo de la dinastio Ĝosono (1392-1897). La urbo allogas kaj enlandajn kaj eksterlandajn turistojn per tradiciaj muziko, kuirarto, papero kaj aliaj. La plej konata turismejo estas la kvartalo nomata Hanokmaul, kie dense staras ĉirkaŭ 800 hanokoj (koreaj tradiciaj domoj) unu apud la alia. Vizitantoj svarmas precipe semajnfine en la kvartalo.

La kongresejo situis je piedira distanco al la kvartalo. La organizantoj enprogramigis paradon kun verdstelaj flagoj kaj verdaj vestoj por diskonigi Esperanton. La 40-minuta parado finiĝis ĉe la manĝostrato, kie kongresanoj ĝuis lokajn manĝaĵojn. La vespero kulminis per Nacia Vespero, kies tutan spektaklon donis la trupo Imsil Pilbong Nongak. La trupo heredis sian kamparan muzikon kun 400 jaroj da historio kaj estas aprezata kiel korea nacia kulturheredaĵo.

Pro la mallonga daŭro de la kongreso pluraj prezentoj, prelegoj aŭ kunsidoj okazis samtempe. Trifoje dividiĝis fakaj kunsidoj kun variaj temoj – komuna kantado, goo, recikligado, kaligrafio, Esperanto-movada prezento… Ĉe amikaj babiloj aŭdiĝis laŭdoj al la prelego, en kiu Hisasi Kitagawa komparis japanajn kaj koreajn idiotismojn, estigante viglan diskuton.

Kiam en Koreio okazis tiaj internaciaj eventoj kiel Universalaj Kongresoj kaj Aziaj Kongresoj, KEA lanĉis projektojn por partoprenigi eksterlandajn aktivulojn per monkolekto. Ĉi tiu kongreso ne estis escepta. Sub la projekto Azia Karavano, oni sukcese kolektis la necesan sumon de 3 500 eŭroj en nur kelkaj tagoj. Danke al la projekto venis kvar movadanoj el Barato, Indonezio, Nepalo, Vjetnamio.

Ilia tasko estis pristudi la sialandan Esperanto-movadon kaj raporti pri ĝi en la kongreso. Iliaj studaĵoj troviĝas en la kongresa libro kaj restas kiel bona historia materialo. Krome, JEI invitis unu indonezian esperantiston kiel oficialan gaston, la Zamenhofa Instituto en Koreio invitis du ĉinajn esperantistojn kaj la lokaj KEA-filioj invitis unu tajvanan esperantiston. La invititoj grande kontribuis al la programo.

La du organizoj, Ŝanhaja Esperanto-Asocio kaj Seula Filio de KEA, alterne aranĝas reciprokajn vizitojn kaj interŝanĝas spertojn kaj opiniojn pri elektitaj temoj. La forumon ĉiam sekvas plurtaga ekskurso. La Esperanto-Forumo inter Ŝanhajo kaj Seulo pruviĝas modela evento por urboj, kiuj havas iun kvanton da aktivuloj.

Eble iuj jam rimarkis en internacia renkontiĝo, ke koreaj partoprenantoj rapide komunikiĝas inter si, realtempe donas informojn kaj reciproke dividas fotojn… Koreoj uzas la socian retan servon Kakaotalk, japanoj uzas Line , ĉinoj uzas WeChat .

En ĉi tiu kongreso mankis komuna socia reta servo, tial al mi malfacilis komunikiĝi kun nekoreaj amikoj, kiuj troviĝis dise en la kongresejo. Mi spertis ke la pasinta Internacia Junula Kongreso en Litovio utiligis Telegram kiel paperajn kongresajn libron kaj gazeton.

Ne necesis aparte pagi la bankedon, ĉar la kongresa kotizo jam inkluzivis luksan bufedon kun viandaĵoj, legomaĵoj, tortoj, rizkukoj. Kial al Koreio? Unu el la por mi nerefuteblaj kialoj estas la tre variaj manĝaĵoj. La bankedejo estis la universitata vasta sportejo, kiu estis provizita per grandaj rondaj tabloj. Ok personoj sidis ĉe unu tablo. Kiel sidigi la ĉeestantojn? Enirinte, ili prenis loton el la kesto kaj ricevis sian tablon.

La kongreso aranĝis dutagan postkongresan ekskurson al samprovincaj vizitindaj lokoj. La ekskurso kun du busoj da partoprenantoj komenciĝis per surmetado de hanbokoj (koreaj tradiciaj kostumoj).

Mi estis tre kontenta pri mia decido ĉeesti en la kongreso kaj milfoje konvinkiĝis pri la graveco kaj utileco de Esperanto por interpopola komunikado kaj interhoma amikeco.

En nek varmega nek malvarmeta oktobra vetero mi ĝuis belegan tempon kun internacia grupo de esperantistoj. Mia ĉefa bedaŭrindaĵo estas, ke kurtis la tiel bona kongreso. Mi dankas al la LKK kaj movadaj funkciuloj, kiuj kunlabore rikoltis sukcesan kaj profitan kongreson.

Sekvajare okazos la 11-a Azia-Oceania Kongreso en Japanio paralele kun la Japana Kongreso en septembro, en oktobro la 19-a Internacia Meditado en Koreio kaj la Korea Kongreso, kaj novembre la Forumo inter Ŝanhajo kaj Seulo en Ĉinio. Do, lige kun kelkaj sinsekvaj aranĝoj, aŭtune vojaĝu tien.

Teksto kaj fotoj: Choe Taesok


---

# Malferma Tago de la CO jam nur en memoroj

**Published:** 2024-11-26

**URL:** https://www.liberafolio.org/2024/11/26/malferma-tago-de-la-co-jam-nur-en-memoroj/

**Categories:** vidpunkto

Antaŭ 30 jaroj okazis la unua Malferma Tago de la Centra Oficejo de UEA, kiu fariĝis tre populara aranĝo. La tradicio tamen ne daŭris 30 jarojn, ĉar UEA ĉesis okazigi la aranĝon malgraŭ ĝia granda populareco. La iniciatinto de la Malfermaj Tagoj estis Osmo Buller, la tiama ĝenerala direktoro de UEA. Li rakontas pri tiu fadeno en la historio de UEA en sia vidpunkta artikolo.

En la fono de la ideo pri Malferma Tago estis tio, ke la Centra Oficejo ricevadis tiom da neanoncitaj vizitantoj, ke foje tio eĉ ĝenis la laboron de oficistoj. Ni tamen ĉiam bonvenigis vizitantojn, pensante, ke la CO apartenas al ĉiuj esperantistoj, sed dum kafpaŭzoj aperis la ideo inviti vizitantojn en iu speciala tago kaj tiel redukti la vizitpremon en labortagoj.

Ke la ideo realiĝis, mi dankas al la tiama pastro de la Finna Marista Preĝejo en Roterdamo, proksime al la CO. Foje li demandis min, ĉu ankaŭ ni havas malfermajn tagojn, kiuj popularis ĉe instancoj kaj oficejoj en Nederlando. Ĉar ni jam kovis tian ideon, tiu interparolo decidigis min okazigi la unuan Malferman Tagon samtempe kun la tradicia julbazaro de la preĝejo. Reklamante ĝin ni reklamis ankaŭ la julbazaron kiel ŝancon gustumi finnan etoson, ĉar la UK de la posta jaro estis okazonta en Tampereo.

En la unua fojo venis nur nederlandanoj, ĉar tempo ne plu sufiĉis por reklami la aranĝon al alilandanoj. Nederlandanojn ni povis inviti, ĉar la landa movado estis unuiĝonta kaj la membroj de la neŭtrala kaj laborista asocioj estis invititaj al la unuiga kunveno per cirkulero, kiun oni ĝuste tiam sendis al la membroj de ambaŭ asocioj. Al tiu cirkulero estis aldonita invitilo al la unua Malferma Tago, okazonta la 26-an de novembro 1994.

En la programo ankoraŭ ne estis prelegoj, sed nur montrado de Esperanto-filmoj kaj reklamaj filmoj pri Finnlando. En la oficejo estis pendigitaj turismaj afiŝoj pri Finnlando kaj la montrofenestro de la libroservo estis dekoraciita per Kalevala-oj kaj aliaj finnaj verkoj kaj objektoj.

Venis sepdeko da vizitantoj, kio superis niajn atendojn. Ankoraŭ nun estas kortuŝe memori pri la unua vizitanto, maljuna viro, kiu sonorigis ĉe la pordo duonhoron antaŭ la malfermo. Li estis laborista esperantisto, roterdamano, kiu diris, ke dum jardekoj li ofte preterpasis la oficejon sed neniam kuraĝis eniri, ĉar li apartenis al la ”alia” movado. Li pasigis en la CO la tutan tagon spektante filmojn, kio ravis lin, ĉar unuafoje li aŭdis Esperanton el televidilo.

Origine ni planis okazigi la aranĝon neregule. Tamen, ĝia famo rapide disvastiĝis kaj venis plendoj, ke oni ne sciis pri ĝi ekster Nederlando, kvankam ankaŭ alilandanojn ĝi interesus. Ni volonte cedis antaŭ la plendoj kaj decidis ripeti la eventon en majo. Venis preskaŭ cent homoj el pluraj landoj.

Jam samjare ekestis la kutimo de du Malfermaj Tagoj jare. Nome, ni rimarkis, ke en novembro 1995 pasos 40 jaroj ekde la translokiĝo de la CO al Roterdamo. Kreiĝis la formato, laŭ kiu okazis la postaj Malfermaj Tagoj, nome ke la programo konsistis el prelegoj, libroprezentoj, muzikprezentoj kaj montrado de filmoj. La ĉefgasto en tiu tria fojo estis William Auld, kiu parolis pri sia verkado kaj pri la translokiĝo de la oficejo, ĉar siatempe li pakis la enhavon de la CO en la angla Heronsgate kaj ekspedis ĝin al Roterdamo. Ĉeestis ankaŭ la nederlanda ĉefdelegito Joaquim Calado, kiu akceptis kaj malpakis la skatolojn en Roterdamo.

La kutima nombro de vizitantoj estis 70–80, sed ofte pli ol cent, precipe kiam la ĉefgastoj estis famuloj kiel Auld, Marjorie Boulton, Claude Piron kaj Humphrey Tonkin. Kun Piron kaj Tonkin ni atingis rekordon, po 150 vizitantoj ambaŭfoje. La listo de prelegintoj estas impona, ĉar temis pri pintaj nomoj de la Esperanta vivo. Ankaŭ la muzikistoj estis pintuloj, kiel ekzemple Kajto, kiu koncertis multfoje, kaj Akordo kaj Fraŭlino Barlaston.

Kiam dekoj da homoj amasiĝis samtempe en la CO, spaco ekmankis. Por solvi tion, la ĉefgasto faris sian prelegon dufoje dum la tago. Sekve vizitantoj povis alveni posttagmeze kaj tamen ne perdi ĉefajn erojn de la programo. Eblis ankaŭ, ke du prelegantoj parolis en malsamaj ĉambroj, aŭ ke en unu salono okazis prelego, dum en alia estis koncerto aŭ montrado de filmoj. La domo estis plena de vivo, ĉar la programo etendiĝis al pluraj lokoj.

La plej vivaj ĉambroj ĉiam estis la libroservo kaj la kafĉambro. Laŭ la raporto pri la tria Malferma Tago en la revuo ”Esperanto” la libroservo vendis por 3 200 guldenoj (1 450 eŭroj), ”sumo simila al unutaga enspezo de amase vizitata dumkongresa libroservo”. Ofte la vendoj superis 2 000 eŭrojn, foje eĉ 3 000 eŭrojn. La netaj enspezoj ĉiam larĝe superis la elspezojn pro kafo kaj bakaĵoj kaj pro vojaĝo kaj loĝigo de la ĉefgastoj.

La Malfermaj Tagoj celis konatigi la oficejon al esperantistoj, ne nur membroj. En la unua fojo estis eĉ gvidata ĉiĉeronado tra la domo. Poste ĝi ne plu eblis pro tiom da programo ĉie en la domo, sed ĝi ankaŭ ne vere necesis.

Laŭ la menciita raporto en la revuo ankaŭ ”eblis konatiĝi kun la oficistoj kaj iliaj taskoj, ĉar ĉiuj ĉeestis, farante (aŭ provante fari) sian ordinaran laboron”. La kasisto estis tre okupita, ĉar multaj uzis la okazon por pagi kotizojn aŭ meti monon al siaj UEA-kontoj, dum la kongresa sekretario akceptis aliĝojn al UK kaj klarigis pri kongresaj servoj.

Ekde la komenco la aranĝo atingis mirindan famon tra la movado. Jam pli frue multaj esperantistoj volis almenaŭ unufoje viziti la ”movadan Mekkon”, tiel ke iĝis nature fari tion ĝuste okaze de Malferma Tago. Ĉiufoje venis vizitantoj ankaŭ el ekster Eŭropo. Por plimondigi la publikon ni komencis ankaŭ videoregistri prelegojn kaj aliajn programerojn por disponigi ilin en la ”reta kinejo” UEAviva, kies ekesto estis frukto de la Malferma Tago.

La Malfermaj Tagoj apartenas al miaj plej belaj memoroj pri mia tempo en la Centra Oficejo. Ili havis unike intiman etoson, en kiu oni vere sentis sin hejme. En ili oni povis trovi sin babilanta ĉekafe kun Willian Auld aŭ alia grandulo, dum oni apenaŭ kuraĝus aliri ilin ekzemple en UK.

La aranĝo proksimigis la Centran Oficejon kaj pli ĝenerale UEA al esperantistoj kaj plifortigis pozitivan publikan bildon pri la Asocio. Firmiĝis ideo pri la Centra Oficejo en Nieuwe Binnenweg 176 kiel ”nia domo”, eĉ ”nia hejmo”. Nun temas jam pri pasinteco, ĉar UEA ĉesis plu okazigi la aranĝon. La lasta vera Malferma Tago, la 51-a, estis en novembro 2019. Poste okazis du virtualaj eldonoj, laste en aprilo 2021, sed tio estis la fino.

La Malfermaj Tagoj estis unu el la plej vivaj eroj en UEA. Ilia malapero estas sekvo de spirita anemio en la nuna UEA kaj samtempe pliprofundigas ĝin.

Osmo Buller


---

# UEA subite ŝanĝis la datojn de la UK en Brno

**Published:** 2024-11-30

**URL:** https://www.liberafolio.org/2024/11/30/uea-subite-sangis-la-datojn-de-la-uk-en-brno/

**Categories:** UEA, movado

La Universala Kongreso en Brno, Ĉeĥio, neatendite estis malfruigita je unu semajno. La subita anonco atingis la kongresanojn en sabato, la 30-a de novembro. Laŭ la kongresa fako de UEA tio necesis, ĉar samtempe en la urbo okazos du aliaj aranĝoj, kaj malfacilus trovi hotelĉambrojn je eltenebla prezo. Tamen ne klaras, kial oni ne bontempe kontrolis la situacion.

En sabato la aliĝintoj de la venontjara Universala Kongreso ricevis retmesaĝon de la kongresa fako de UEA, laŭ kiu dato de la kongreso devis esti ŝanĝita “pro neatenditaj cirkonstancoj”. Ĝi estos malfruigita je unu semajno, kio evidente kaŭzas problemojn al homoj kiuj jam planis sian kalendaron laŭ la kongresaj datoj.

En marto 2024 oni anoncis , ke la kongreso okazos de la 19-a ĝis la 26-a de julio, do evidente la preparlaboroj daŭras minimume ok monatojn. Sekve la respondeculoj havis abundan tempon esplori la situacion kaj bontempe zorgi pri la rezervo de hotelĉambroj.

Laŭ la kongresa fako de UEA (nun laŭkontrakte prizorgata de la organizaĵo E@I en Slovakio), la kialo de la subita ŝanĝo estas, ke en Brno samtempe okazas du aliaj aranĝoj, kio kaŭzos mankon de hotelĉambroj kaj grandan altiĝon de la prezoj. Temas pri monda motorcikla ĉampioneco, kiu okazos de la 18-a ĝis la 20-a de julio, kaj pri monda ĉampioneco pri basketbalo por junaj virinoj, kiu okazos de la 12-a ĝis la 20-a de julio.

Petr Baláž, la ĉefrespondeculo de E@I, dum la ero ”UEA respondas” en la nun okazanta Virtuala Kongreso klarigis, ke la okazigo de la motorcikla konkurso, kiu venigos al la urbo dekmilojn da vizitantoj, estis anoncita nur fine de septembro. Tiu informo do mankis, kiam estis farita la decido pri la datoj de la Universala Kongreso.

La dato de la motorcikla konkurso efektive estis anoncita la 26-an de septembro . Tamen la kongresa fako antaŭ tio havis duonjaron por certigi la haveblon de hotelĉambroj kaj rezervi la necesan kvanton. Aldone, post la fino de septembro pasis jam du monatoj, sed okazis nenia diskuto pri la problemo en la komitato de UEA antaŭ la subita anonco pri la ŝanĝo de la datoj.

Ĝis nun jam 358 personoj el 44 landoj aliĝis al la Universala Kongreso en Brno. Evidente multaj el tiuj homoj planis sian venontjaran kalendaron laŭ la anoncitaj datoj de la kongreso. Iuj rezervis hotelĉambron kaj eble eĉ aĉetis flugbiletojn, kiuj nun estas senutilaj.

Unu el la aliĝintoj estas Ulrich Matthias, kiu tre malkontentas pri la subita ŝanĝo:

– Post kiam mi pro laborejaj kialoj ne povis partopreni en la UK en Aruŝo, mi antaŭĝojis pri la UK en Brno. Jam meze de junio mi rezervis favorprezan ĉambron en la 4-stela hotelo Avanti proksima al la kongresejo. Kaj mi interkonsentis en mia firmao, ke mi ricevos feriojn ĝuste ĝis la 26-a de julio, dum tuj poste ferios mia sola kolego, kiu kapablas anstataŭi min. Por mi la ŝanĝo de la datoj estis ŝoka kaj ĉagreniga. Ĝi malebligos al mi partopreni en la UK.

La mesaĝo sendita al la aliĝintoj diras nenion pri eventuala eblo ricevi repagon de la kotizo pro la ŝanĝo de la datoj. Tamen Ulrich Matthias rakontas, ke li post kontakto kun la kongresa fako de UEA ricevis promeson pri repago. Restas vidi, kiom el la 358 jamaj aliĝintoj petos repagon de la kotizo, kaj ĉu eblos ricevi kompenson por aliaj kostoj kaŭzitaj de la ŝanĝo.

En Facebook Choe Taesok bedaŭras la anoncon: ” Miaj amikoj damaĝiĝis finance pro la datoŝanĝo. Ili jam aĉetis flugbiletojn. UEA devintus pli frue informi siajn membrojn pri tia eventuala datŝanĝebleco.”

La ŝanĝo de la kongresa dato estas senprecedenca. Lastfoje simila subita ŝanĝo okazis en 1967, kiam la kongreso pro milito lastmomente devis esti movita el Israelo al Nederlando. Tamen ankaŭ tiam la kongreso okazis en la antaŭanoncitaj datoj, nur aliloke.


---

# Zora Heide 100-jara

**Published:** 2024-12-03

**URL:** https://www.liberafolio.org/2024/12/03/zora-heide-100-jara/

**Categories:** kulturo

Ĵus festis sian centjariĝon Zora Heide, esperantista verkisto el Kroatio kiu dum multaj jaroj loĝis en Danio.

En Zagreba hejmo por maljunuloj okazis kun granda programo la 22-an de novembro grava festo: la centa vivjubileo de la esperantlingva poetino Zora Heide.

Naskita en Levinbovac ĉe Virovitica en Kroatio, Zora knabinaĝe lernis Esperanton de sia patro Mijo Vinceljak, vilaĝa instruisto. Ŝi ekstudis juron, sed la  mondmilito interrompis la studojn. Ŝi devis eklabori kiel laboratoria teknikisto.

En la sesdekaj jaroj Esperanto fariĝis por ŝi edzperanto, kaj ŝi ekvivis en Kopenhago kun dana edzo. Poste ŝi translokiĝis al Svedio kaj pli malfrue al Islando.

Poligloto, ŝi fariĝis membro en la verkista asocio dana, poste de tiu sveda. Ŝi membris en Esperantlingva Verkista Asocio kaj membras en Akademio Literatura de Esperanto. La tutan vivon ŝi verkas poemojn kaj prozon, abunde publikigas.

Ŝi esperantigis multajn verkojn el la kroata literaturo. Ŝia poezia verkaro estos en la fokuso de la ĉi-jara Zamenhof-taga festo en Zagrebo, kiam oni festos ankaŭ la aliajn poetajn ”centjarulojn” Marjorie Boulton kaj William Auld. Pri ili parolos Zlatoje Martinov kaj koncertos Saša Pilipović.

Spomenka Štimec


---

# Eurokka kaj Vinilkosmo iĝas mezaĝaj

**Published:** 2024-12-03

**URL:** https://www.liberafolio.org/2024/12/03/eurokka-kaj-vinilkosmo-igas-mezagaj/

**Categories:** kulturo

Muziko estas unu el la plej vivaj partoj de la Esperanto-kulturo. Tion diras Floréal Martorell, la ĉefa aktivulo de la muzika asocio Eurokka. Kiam li fondis la asocion, estis pasintaj nur 34 jaroj de la fama Montevidea rezolucio de Unesko pri Esperanto. Nun Eurokka kontribuas al la organizado de jubilea konferenco omaĝe al la 70-a datreveno de Montevideo. Ne plu estas multe da vinilo en Vinilkosmo.

Floréal Martorell eklernis Esperanton en la jubilea jaro 1987, kaj jam sekvajare serioze ekokupiĝis pri Esperanta muziko. En januaro 1988 li fondis la asocion Eurokka.

– Origine ĝi estis Esperanto-Rok-Asocio, sed kun la tempo  ĝi evoluis  al pli larĝa kampo. Ni diru ke  ĝi  okupiĝas pri  aktuala nuntempa  Esperanto-muziko. Ĝi  fondiĝis en februaro 1988 en Donneville. Ĝi funkcias iom kiel muzika kolektivo. Inter la plej gravaj  faroj de Eurokka estas la starigo de la muzikeldonejo Vinilkosmo, Floréal Martorell rakontas.

En la aranĝo en Montevideo la asocio estos reprezentata de Patricio Iglesias.

– Li ĉeestos la aranĝon kaj prezentos 15-minutan videon pri la agado de Eurokka en la esperanta muzik-kultura kampo. Tiu video estas nun preparata kun subteksto en la hispana.

Libera Folio: Kia vi vidas la rolon de esperantlingva popo kaj roko?

– La rolo de aktuala muziko en Esperanto – popo, roko, sed ankaŭ multaj aliaj proksimaj stiloj – estas ege grava, ĉar ĝi estas unu el la plej vivantaj partoj de Esperanto-kulturo atingebla de ĉiuj en la mondo. Sufiĉas  esplori la  katalogon de  Vinilkosmo kun apero de novaj artistoj kaj diverseco de muzikstiloj. Kaj ankaŭ  partopreni  en vivaj koncertoj.

Kia estas la rilato de Eurokka al Vinilkosmo?

– Eŭrokka fondis la muzikeldonejon en 1990, kaj samjare ankaŭ la fanzinon Rok-gazet’ . Pro administraj kaj fiskaj kialoj en 1999 Vinilkosmo devis sendependiĝi de la asocio, sed daŭre ili estas kunligitaj, ĉar estas la sama teamo kaj la sama agado por Esperanto-muziko.

Ĉu Eurokka havas individuajn membrojn kaj organizan strukturon? Se jes, kiom da membroj kaj kian strukturon?

– Kiu ajn povas iĝi membro libere kaj senpage, simple petante aliĝon. Do temas pri plurcentoj da personoj, aŭ eĉ miloj, ĉar nia dissendolisto havas preskaŭ kvar mil adresojn. Aŭtomate estas membroj ekzemple kunlaborantaj artistoj kaj bandoj, uzantoj de niaj servoj , abonantoj de la informletero kaj aliĝintoj de la Abonklubo.

Inter siaj membroj Eurokka laŭ Floréal Martorell kalkulas ankaŭ la membrojn de la grupoj de Eurokka kaj Vinilkosmo en Facebook, de la grupo Esperanto-muziko en Mia Vivo, kaj eĉ la abonantojn de la Youtube-kanalo de Vinilkosmo , el kiuj multaj certe eĉ ne suspektas pri sia membreco.

Kiel evoluis Eurokka dum la lastaj jaroj, kaj kiuj estas ĝiaj nuntempaj ĉefaj aktivaĵoj?

– Kiel ĉiuj Esperanto-organizaĵoj, Eurokka suferis pro la pandemio kaj devis adaptiĝi al la situacio. Artistoj de Eurokka kaj Vinilkosmo faris virtualajn kontribuojn en diversaj okazoj. Eurokka organizis kaj mastrumis la artajn programojn de diversaj kongresoj, plej laste la artan programon de la Eŭropa Esperanto-Kongreso en Strasburgo en majo 2024. Okazis ankaŭ trejnadoj pri organizado de spektakloj kaj mastrumo de teknikaĵoj kadre de diversaj projektoj por volontuloj, kaj prelegoj pri Esperanto-muziko en diversaj aranĝoj.

Kiel la Esperanto-muziko pri kiu okupiĝas Eurokka evoluis dum la lastaj jardekoj, kaj kiel evoluis la distribuado de tia muziko?

– En la lastaj jardekoj la kvalito kaj produktaĵoj de la Esperantaj artistoj arte, kvalite kaj teknike  plialtiĝis kaj diversiĝis, kio donas pli ampleksan elekton de muzikstiloj kaj buntecon al la Esperanta muzikkulturo. La plej lastaj jaroj vidis ankaŭ alveni novajn artistojn kiuj reprezentas novajn muzikstilojn en Esperanto. Ankaŭ novaj artistoj, ne eldonitaj ĝis nun, preparas projektojn en Afriko, dum jam fame konataj artistoj regalas nin per daŭre novaj albumprojektoj.

– La distribuo de la nuna Esperanto-muziko akre ŝanĝiĝis pro la malapero de la fizika disko, kaj kompreneble ni devis adaptiĝi al la novaj sistemoj de bita distribuado. Tio multe komplikis la laboron de la eldonejo, sed ankaŭ influis la enspezojn de la eldonejo kaj de la artistoj. La enspezoj el bita distribuado iĝis mizeraj, estas malpli da rimedoj por novaj projektoj. Produkti kvalitan muzikon kostas, kaj la subteno de la esperantistaro estas eĉ pli bezonata ol antaŭe.


---

# Ankaŭ la IJK estas prokrastita je semajno

**Published:** 2024-12-04

**URL:** https://www.liberafolio.org/2024/12/04/ankau-la-ijk-estas-prokrastita-je-semajno/

**Categories:** TEJO, movado

Post la neatendita anonco de UEA pri ŝanĝo de la datoj de la venontjara Universala Kongreso, ankaŭ TEJO anoncis pri unusemajna prokrasto de la IJK, kiu okazos en Indonezio. Ĝis nun estas nur 30 aliĝintoj, kaj laŭ TEJO neniu el ili ankoraŭ aĉetis biletojn.

Sabate la 30-an de novembro UEA anoncis , ke la venontjara Universala Kongreso en Brno, Ĉeĥio, okazos unu semajnon pli malfrue ol planite, pro “neatenditaj cirkonstancoj”. Montriĝis, ke samtempe en la urbo okazos du sportkonkursoj, kio kaŭzis subitan mankon de hotelĉambroj.

Nur du tagojn poste, la 3-an de decembro, TEJO simile anoncis pri unusemajna malfruigo de la venontjara IJK, kiu okazos en Cisarua, Indonezio. La kialo estis, ke la komenco de la IJK alikaze estus tro proksima al la fino de la UK.

”La ŝanĝo ne nur ebligas pli trankvilan vojaĝadon inter kongresoj sed krome malfermas tre interesan oportunon por homoj tra la tuta mondo, kiuj ŝatus pli bone enprofundiĝi en la lokan kulturon: unu tagon post la IJK, la 17-an de aŭgusto, venos la 80-a datreveno de la sendependiĝo de Indonezio, en kiu okazos kulturaj festoj tutlande”, TEJO anoncas en sia retejo.

Michael Vrazitulis, la estrarano de TEJO pri kongresoj, rakontas ke TEJO ricevis informon pri la planata ŝovo de la Universala Kongreso per retpoŝto de UEA en la vendreda vespero, do malpli ol unu tagon antaŭ la publikigo de la decido.

– Do ankaŭ al ni ĝi venis kiel surprizo, sed ni strebis kiel eble plej rapide fari decidon pri ŝovo de datoj de la IJK reage al tio, por ne teni niajn aliĝintojn kaj aliĝontojn tro longe en necerteco. Feliĉe, ni povis veni tre rapide al interkonsento inter TEJO-estraro, surloka Kongresa Komisiono en Indonezio kaj la gastejo Alfa Resort en Cisarua mem, kiuj ĉiuj konsentis pri la novaj datoj.

Origine la kongreso devis okazi de la 2-a ĝis la 9-a de aŭgusto, sed ĉar la UK finiĝos nur la 2-an de aŭgusto, la kongreso komenciĝos en la 9-a de aŭgusto kaj finiĝos la 16-an de aŭgusto, Michael Vrazitulis diras.

– Ni riskus perdi partoprenantojn kiuj sentus sin en dilemo elekti nur unu el la du kongresoj. Tial, por faciligi la partoprenon en ambaŭ eventoj, kun unusemajna paŭzo inter ili por vojaĝado kaj tiel plu, ni decidis pri la ŝovo ankaŭ de la IJK.

Ĝis nun aliĝis al la IJK nur trideko da homoj, kaj la ŝovo espereble ne kaŭzos grandajn problemojn al ili, Michael Vrazitulis diras.

– Antaŭ ol decidi pri ŝovo ni enketis inter niaj aliĝintoj en Telegramo pri la temo, por eviti ke estu malagrabla surprizo por iu. Neniu diris, ke ri jam mendis vojaĝbiletojn aŭ simile, tial ni sentis nin memfidaj, ke ŝovo estos akceptebla. Kompreneble ni ofertas repagon de la antaŭpago al ajna persono, kiu ĝin jam ĝiris antaŭ anonco de la ŝovo, sed fakte ne sukcesos veni al IJK pro la novaj datoj.


---

# Esperanto ne iĝos la dolaro de BRICS

**Published:** 2024-12-05

**URL:** https://www.liberafolio.org/2024/12/05/esperanto-ne-igos-la-dolaro-de-brics/

**Categories:** vidpunkto

En Rusio esperantistoj aktivas por igi Esperanton la komuna lingvo de BRICS – origine organizaĵo de la landoj Brazilo, Rusio, Barato, Ĉinio kaj Sudafriko, al kiu nun aliĝis kelkaj pliaj landoj. Sed tiu strebado estas vana, ĉar la aŭtoritatoj de totalismaj landoj deziras izoli siajn popolojn de la cetera mondo, skribas Aleksej Salomatov en vidpunkta artikolo.

Dum la Virtuala Kongreso okazis la diskuto “Esperanto, ebla komuna lingvo de BRICS”. Jen la anonco de la evento:

BRICS reprezentas ĉirkaŭ 50% de la monda loĝantaro kaj preskaŭ 30% de la monda MEP 1 Malneta Enlanda Produkto kaj nun tiuj landoj klopodas forlasi la dolaron. Ĉu ŝanco por Esperanto?

Pro la teknikaj problemoj kun mia mikrofono mi ne sukcesis reagi dum la diskuto, do mi esprimas miajn pensojn pri la ŝanco de Esperanto anstataŭi la dolaron ĉi tie.

Dum la prelego la estimata brazila gvidanto de la debatoj priskribis, kio estas BRICS, kaj asertis, ke ĝi estas nur ekonomia, ne politika, unuiĝo. Aldone li esprimis multajn ĝustajn, bone konatajn por esperantistoj ideojn pri la avantaĝoj de Esperanto, ekzemple pri la bezono de neŭtrala komuna lingvo. Sed rilate al BRICS, mi opinias, ke tiu ideo estas mortnaskita.

Ekonomie BRICS estas klubo de landoj, kiuj ŝatas ricevi ĉinajn investojn aŭ rusian malmultekostan nafton, aŭ ambaŭ. Politike ĝi estas klubo de reĝimoj, kiuj malamas ”Okcidenton”, klubo plejparte de aŭtoritataj aŭ totalismaj reĝimoj.

Estas naive pensi ke oni akceptos la ideon pri Esperanto, almenaŭ en Rusio, kie mi loĝas. Ĉiuj totalismaj reĝimoj izolas siajn popolojn de alternativaj informoj kaj aktivigas totalan propagandon, kiu diras ke la lando estas ĉirkaŭata de malamikoj. En Rusio nun ekzistas eĉ ne unu sendependa televidkanalo, eĉ ne unu sendependa gazeto kaj radio, ĉie regas nur ŝtata propagando, plena de mensogoj kaj malamego.

Aldone la aŭtoritatoj strebas izoli interreton. Dum la diskuto en Virtuala Kongreso esperantisto el Usono diris, ke post la jaro 2022 en Facebook restis nur 10 procentoj el liaj amikoj el Rusio.

Esperantistino el Rusio, unu el la iniciatintoj de la ideo ”komuna lingvo de BRICS”, reagis, ke ŝi uzas internan enlandan rusian socian reton, ĉar en Facebook nenio estas interesa, sed ĉiuj en Rusio libere povas uzi Facebook, sufiĉas nur instali specialan programon. Brazilano aldonis kun ridado, ke lia filino opinias Facebook reto por maljunuloj, kaj ŝi uzas Instagramon.

Tamen en la realo la aŭtoritatoj en Rusio deklaris la korporacion Meta (kiu posedas Facebook kaj Instagram) ”ekstremisma” organizaĵo, do kaj Facebook kaj Instagram estas malpermesitaj kaj blokitaj. Necesas esti lerta uzanto por trovi kaj instali la menciitan ”specialan programon” por eviti blokadon, kaj ekde la 30-a de novembro eĉ informoj pri tiuj ”programoj” estas malpermesataj.

Verŝajne multaj scias ke la nunan teruran okazaĵon inter Rusio kaj Ukrainio oni nomas en Rusio ”speciala milita operaco”. Kaj pro la uzo de la reala nocio de tiu evento kaj pro aliaj nelojalaj esprimoj oni povas esti monpunita kaj malliberigita.

Estas iom strange, ke ĝis nun funkcias Whatsapp (same produkto de Meta), eble pro la neekzisto de samkvalita rusia mesaĝilo, sed oni minacas bloki ankaŭ ĝin. Indas aldoni ke Youtube same estas blokita en Rusio.

Kompreneble ĉiuj provoj disvastigi Esperanton estas laŭdindaj. Esperanto faciligas kontaktojn inter simplaj homoj tra la tuta mondo kaj ebligas ricevon de sendependaj informoj. Tamen por la nuna reĝimo en Rusio ajna kontakto kun eksterlandano estas suspektinda, same kiel estis dum la stalina reĝimo.

Do, laŭ mi, estas nenia ŝanco ke la rusiaj aŭtoritatoj akceptus la ideon pri Esperanto por BRICS, malgraŭ ke la prezidanto de REU, kiu arde subtenis la fi-agon de la rusia registaro, sendis leteron al la BRICS-kunveno en la urbo Kazano kun propono pri kunlaboro.

Rusiaj aŭtoritatoj eble nur uzos la kreitan BRICS-laborgrupon enkadre de la landa Esperanto-asocio kiel aldonan kanalon por la kremla propagando. Bedaŭrinde ne ”por porti progreson al landoj”, kiel esprimis la estimata brazila gvidanto de la diskuto.

Aleksej Salomatov

1 Malneta Enlanda Produkto


---

# La triumfo de Esperanto en Montevideo

**Published:** 2024-12-10

**URL:** https://www.liberafolio.org/2024/12/10/la-triumfo-de-esperanto-en-montevideo/

**Categories:** UEA, historio

La rezolucio de Montevideo, akceptita la 10-an de decembro 1954 de la Ĝenerala Konferenco de Unesko en Montevideo, estas konsiderata unu el la grandaj venkoj de la Esperanto-movado. Ĝi estis la rezulto de multjara lobia laboro de UEA, kaj precipe de Ivo Lapenna. En la 70-a datreveno de la rezolucio ni publikigas raporton de Ivo Lapenna mem. Redaktita versio de la teksto origine aperis en La Praktiko . Ni konservis la originalajn ortografion kaj interpunkcion.

Estis varma, sunplena, brila tago en Montevideo tiun historian vendredon, la 10-an de Decembro 1954.

La centra salonego de Palacio Legislativo – tiu fortikaĵo de la urugvaja leĝeco kaj libereco – estas okupita ĝis la lasta loko. Malsupre, en la mezo, kompletaj delegacioj kun ĉiuj delegaciaj prezidantoj de la 72 Ŝtatoj-Membroj. En la galerioj lokaj ĵurnalistoj, korespondantoj de la mondagentejoj, diplomatoj. La apudaj ŝtuparoj, pasejoj, koridoroj… ĉio netraireble pro la homamaso. Ie en la lasta vico skribas ”Observanto de Universala Esperanto-Asocio”. Vizaĝoj dignaj. Vestoj solenaj. Sur la tuton luksaj lustroj elverŝas lumon abundan. Filmaj reflektoroj blindigas…

Okazas la lasta plena kunsido de la Oka Ĝenerala Konferenco de UNESKO 1 Poste UEA komencis skribi Unesko. , la supera interŝtata instanco por la edukado, scienco kaj kulturo.

Preskaŭ unu monaton kunsidis la Konferenco. Ĉiutage kaj kelkfoje ankaŭ nokte. La komisionoj kaj komitatoj jam finis sian laboron. La Pleno jam aprobis ĉiujn iliajn decidojn. Tiu ĉi lasta kunsido estas konfirmonta nur kelkajn sensignifajn raportojn. Ĉio estas solvita. Ĉio, krom unu punkto: Esperanto.

Pri la Internacia Lingvo oni multe skribis kaj parolis en la lastaj 2 jaroj. Miloj da artikoloj kaj informoj aperis en la monda gazetaro. Centoj da prelegoj okazis en diversaj landoj. Enketoj estis entreprenitaj en edukaj, sciencaj kaj politikaj medioj. Kongresoj kaj konferencoj pritraktis la aferon. Objektive, abunda dokumentaro troviĝis je dispono de la UNESKO-Sekretariato en Parizo, de la naciaj UNESKO-komitatoj kaj de aliaj aŭtoritatoj en 72 ŝtatoj. Impona Ekspozicio – la plej granda tiaspeca en la kultura historio – , aranĝita en la koro mem de l’ urugvaja ĉefurbo kaj nuntempe, dum unu monato, la kultura ĉefurbo de la mondo, palpeble, videble kaj fidele demonstris la atingaĵojn.

Studis la demandon la Sekretariato de UNESKO. Tiucele ĝi eĉ sendis observanton al Esperanto-Kongreso de Zagreb. Studis ĝin ministerioj, edukaj instancoj kaj UNESKO-komisionoj. Studis ĝin diversaj komitatoj, laborgrupoj, kaj – vole nevole – ĉiuj delegitoj de la UNESKO-Konferenco. Precipe en la lastaj tagoj, inter la 4-a kaj 10-a de Decembro!

La malamikoj estis tre fortaj kaj ne malmultaj. Kontraŭ la Internacia Lingvo aliancis la potencoj de konservativemo kaj akiritaj pozicioj de lingvaj monopoloj kun tiuj de antaŭjuĝoj kaj ignoro, de profesiaj ĵaluzoj kaj personaj egoismaj interesoj. Ne mankis, kompreneble, la obskuraj intrigaj ĝenoj de la malfeliĉaj satelitoj de Esperanto.

La armiloj, certe, ne estis kanonoj kaj bomboj. Estis nur aŭtoritato kaj argumento. Tie, ĉefe argumento de la aŭtoritato; ĉi tie, ĉefe aŭtoritato de la argumento. Sed batalo, en la vera senco de la vorto, ĝi sendube estis. Batalo akra inter la progreso kaj regreso, inter la vero kaj falso, inter la realo kaj superstiĉoj.

Kiel ĉiu batalo, ankaŭ ĉi tiu havis siajn dramecajn turniĝojn. Fine de Julio la situacio estis malbona. Tre. En Haarlem 2 Tie, en Nederlando, okazis la UK en 1954. la ĝenerala agordo estis pli ol pesimisma. Tiel pesimisma, ke estis necese kontraŭi ĝin per la vortoj ”Mi ne kutimas entombiĝi antaŭ la morto”. En Novembro, kiam la Konferenco komenciĝis, la pozicio estis ankoraŭ pli malfavora. Sed la inaŭguro de la Ekspozicio promese kuraĝigis. Kaj la konsento al UEA de la t.n. ”konsultaj aranĝoj” kun UNESKO signifis la unuan konsiderindan venkon. Male, la 4-an de Decembro – en tute neordinaraj cirkonstancoj – la Meksikia Rezolucio favore al Esperanto estis rifuzita de la Programkomisiono. La malamikoj jubilis. La afero ŝajnis finita. En la historio de UNESKO ja ne okazis, ke la Pleno estus rekonsiderinta kaj ŝanĝinta decidon de unu el la grandaj komisionoj.

Neniam vere malvenkas tiu, kiu scias malvenki.

Pasis 6 streĉaj tagoj. Nur ses! Sed tiaj, ke ĉiu minuto estis saturita per novaj okazaĵoj kaj freŝaj emocioj. La publika opinio de Urugvajo ekmoviĝis. Ondego de malkontento pro la eventoj en la Programkomisiono leviĝis kaj torente disverŝiĝis en ĉiujn direktojn. En UNESKO, en la koridoroj kaj oficejoj – kaj ankaŭ en la antaŭĉambroj – oni priparolis kaj repriparolis la aferon.

Kaj okazis tio, kion neniu povis atendi: la lasta kunsido de la Pleno rekonsideros la demandon. La Meksikia Rezolucio, nur iom ŝanĝita, estos voĉdonigita ankoraŭfoje. Ne plu en la Programkomisiono, sed en la Pleno, en la ĉeesto de ĉiuj delegitoj, de ĉiuj ĉefoj de delegacioj.

En la lasta duonhoro de la Ĝenerala Konferenco, en la plej solena konsido, en atmosfero de digno kaj respekto, precize je la 17.30 la Prezidanto, Don Justino Zavala Muniz, proklamis la rezulton. Post pli ol du jaroj da esploroj, studoj kaj pritraktoj, UNESKO faris la decidon. La Meksikia Rezolucio de 4 punktoj estis akceptita per grandega plimulto de voĉoj.

La unuan fojon en la historio de la Internacia Lingvo, la plej grava, plej granda kaj plej potenca interŝtata kultura organizaĵo oficiale rekonis la valoron de Esperanto por la monda paco kaj proksimigo de la popoloj, por la internaciaj intelektaj interŝanĝoj, por la antaŭenigo de la edukado, scienco kaj kulturo. Tial ĝi instrukciis la Ĝeneralan Direktoron plue sekvi la aplikon de Esperanto sur tiuj kampoj kaj petis la Ŝtatojn-Membrojn regule informadi pri siaj spertoj rilate la instruadon de Esperanto.

La 10-an de Decembro je 17.30 finiĝis unu ĉapitro en la historio de la Internacia Lingvo Esperanto. La saman momenton komenciĝis nova: tiu de oficiala agnosko.

Ĉiuj urugvajaj gazetoj kaj mondaj presagentejoj alportis la grandan novaĵon. La Tribuna Popular faris tion sub la titolo ”Triunfo del Esperanto”. Ni aldonus: ankaŭ de la kulturo kaj progreso ĝenerale. Ĉar la decido de UNESKO signifas, fakte, samtempe grandan paŝon antaŭen sur la vojo al unueco de la Homaro.

Estis varma, sunplena, brila tago en Montevideo tiun historian vendredon, la 10-an de Decembro 1954.

Ivo Lapenna

Legu pli:

Montevidea Rezolucio de Unesko, 1954

TEJO turnas sin al Unesko

1 Poste UEA komencis skribi Unesko.

2 Tie, en Nederlando, okazis la UK en 1954.


---

# UEA plu vivos per eŭropaj subvencioj

**Published:** 2024-12-10

**URL:** https://www.liberafolio.org/2024/12/10/uea-plu-vivos-per-europaj-subvencioj/

**Categories:** UEA, movado

Subvencio de Eŭropa Unio en 2025 kovru du trionojn el la salajroj de UEA. Tion antaŭvidas la ĵus aprobita buĝeto de la asocio. Por certigi la ricevon de la subvencio UEA refondis sian virinan komisionon kaj entreprenis aliajn paŝojn, kiujn eblos raporti al EU, prezidanto Duncan Charters rakontis dum la kunsido.

Laŭ la nova rutino, kiu formiĝis dum la lastaj jaroj, la buĝeto de UEA por la venonta jaro denove estis aprobita lastmomente. En antaŭaj epokoj la buĝetpropono regule estis prezentita bontempe antaŭ la Universala Kongreso, kaj aprobita de la Komitato dum la kongresa kunsido.

Ĉi-jare la buĝetpropono aperis en la retejo de UEA nur la 28-an de novembro, naŭ tagojn antaŭ la kunsido en kiu ĝi estis traktota. Kvankam la buĝeto estas la plej grava dokumento kiu direktas la agadon de la asocio dum la sekva jaro, okazis absolute nenia anticipa diskuto pri ĝi en la komitata listo.

Dum la reta komitata kunsido la 7-an de decembro ĝenerala direktoro Martin Schäffer klarigis, ke la buĝeto estas ”sufiĉe pesimisma”, ĉar ĝi antaŭvidas deficiton de 6 424 eŭroj. Li tamen esperis, ke fine la deficito ne realiĝos.

La buĝeto antaŭvidas salajrokostojn de 120 000 eŭroj, kiuj grandparte estu kovritaj de administra subvencio de EU. La subvencio en la buĝeto kaŝiĝas en la punkto ”diversaj enspezoj” en la linio ”aliaj (inkluzive de subvencioj)”. Tie estas antaŭvidata pluso de 78 000 eŭroj. La subvencion de EU oni esperas samkiel ĉi-jare ricevi per helpo de la entrepreno Kosmo.

– Ĉio dependas de la administra subvencio, Martin Schäffer resumis.

Temas pri trijara administra subvencio, kiun UEA ricevis kadre de la programo Erasmus+. Laŭ komuniko de UEA , jam por la jaro 2023 estis aljuĝitaj 140 000 eŭroj, sed ne la tuta sumo aperas en la buĝeto de UEA.

Unu kriterio por ricevi la administran subvencion laŭ li estas, ke la asocio havu almenaŭ tri dungitojn. Nun laŭ Schäffer estas 3,45 ekvivalentoj de plentempa dungo, sed se oni havus 1,55 pli, do plenajn kvin, eblus ricevi pli da subvencio, li klarigis.

– Tie mi metis konserveman takson, sed tre verŝajne ni povos kalkuli eĉ pri kvin dungitoj. Tiam ni devas ankoraŭ ŝanĝi la koncepton. Mi tenos vin informitaj pri tiu punkto. Eventualajn aldonajn kostojn kovros la administra subvencio, do ankaŭ pri tio neniu problemo.

Vicprezidanto Fernando Maia laŭdis la ĝeneralan direktoron kaj la estraron pro diligenta laboro, kiu laŭ li helpas sanigi la financojn de la asocio.

– Ni eventuale ne havos deficiton, sed tio estos pro eksterordinara laborado. Ni laboras per volontuloj, nia direktoro laboras je la limo de sia kapablo, kaj pro tio, se ni ne atingas deficiton, estas ĉar ni kalkulis je eksterordinaraj fortoj. Se ni laborus rutine, 40 horojn semajne… foje ni laboras 60 horojn semajne, kaj tio estas vere tro, sed ni sukcesas atingi bonan nivelon. Sed se ni laborus rutine en UEA, ni havus deficiton.

Prezidanto Duncan Charters siavice rakontis, kiel diligente UEA adaptis sian agadon al la postuloj de la administra subvencio.

– Ni havis temojn, pri kiuj ni devas raporti, pro tio ke ni ricevis la administran subvencion. Parto de tio estis ĝenerala laboro pri virinaj interesoj, do ni refondis la virinan komisionon. UEA kaj ESF subtenis la virinan kongreson, kiu okazis tuj antaŭ la UK, do ni faris sufiĉe multe, kion ni povos raporti al la subvenciantoj.

La jaro 2024 laŭ la plano prezentita lige kun la subvencipeto devas esti jaro de interkultura kompreno, kaj pri tio Duncan Charters kune kun kolegoj faris multon, li rakontis.

– Mi fakte estis en ok aranĝoj, do ili ne povas plendi, ke ni ne atentas niajn temojn. Kaj tio fakte helpas al ni, se ne garantii, do almenaŭ havi pli bonan ŝancon ke tiuj administraj subvencioj povos daŭri. Ne temas nur pri tio, ke ni donu raporton pri la salajroj de dungitoj, sed ke ni povu kontribui al novaj iniciatoj de la asocio.

Rubén Sánchez, komitatano A por Argentino, scivolis pri la plano de novaj dungoj.

– Antaŭ kelke da jaroj oni diris, ke UEA estas en malbona financa situacio, kaj pro tio devis maldungi oficistojn. Tre bone, UEA faris tion, adiaŭis la oficistojn, kaj dankis pro ilia bona laboro. Ĉu oni rekontaktis la antaŭajn dungitojn, se oni devas dungi dek novajn oficistojn por havi la administran subvencion de Eŭropo?

Rubén Sánchez krome demandis pri la risko por la financoj de UEA, se oni dungos novajn oficistojn kaj poste malaperos la subvencio. Martin Schäffer responde klarigis, ke tute ne temas pri dek novaj oficistoj, sed 1,55, kaj ke ne estis aktuale kontakti antaŭajn dungitojn.

– Oni ne revokis la koncernajn eksoficistojn, ĉar kompreneble la koncernaj postenoj aŭ bezonoj devas esti adaptitaj, do ekzemple ni nun havas solvon rilata al la kongresa fako, do ne indas revoki la oficiston por kongresa organizado.

Vicprezidanto Fernando Maia volis atentigi, ke UEA ne maldungis oficistojn.

– Ne estis tiel ke ni simple maldungis homojn. Oficistoj estis demanditaj pri tio, unu oficisto deziris akcepti plene nuligi la kontrakton kun UEA, sed aliaj havis la kontrakton reduktita, do ni reduktis la labortempon, sed daŭre ili laboris por UEA ĝis emeritiĝo.

Li aldonis ke la kongresa fako, kiu nun estas prizorgata de ekstera entrepreno, estis plene reviziita.

– Ni ŝanĝis de unu oficisto al teamo, do ne eblas redungi la antaŭan oficiston. Kaj pri la novaj dungoj kiujn ni planas, ili estas por bezonoj, kiujn UEA antaŭe ne havis. Do, ekzemple, se ni dungas por komunikado aŭ subvencipetado, tiujn bezonojn UEA antaŭe ne havis, do ne eblas redungi la antaŭajn oficistojn.

La estraro bone atentas pri la fakto, ke la administra subvencio estas provizora, Maia aldonis.

– Ni laboras kun la konscio ke ĝi ne estas konstanta, kaj mi ŝatus ankaŭ aldoni ke ĝi estas parto de niaj planoj por la financa resanigo de UEA. Do, en la antaŭaj jaroj ni ĉiam metis en niaj notoj, ke ni klopodos tion havi. Ni kontraktis kun Kosmo, inkluzive por tio, en 2020 kaj en 2021, kaj finfine ni sukcesis havi bonan periodon.

Alia atentinda ero en la buĝeto estas la kresko de la kosto por ”eksteraj laborfortoj”. En 2022 UEA elspezis 5 400 eŭrojn por eksteraj laborfortoj, en 2023 jam 10 800, en 2024 por eksteraj laborfortoj estis buĝetitaj 25 000 eŭroj, kaj en 2025 tutaj 40 000 eŭroj.

La salto laŭ Martin Schäffer interalie estas kaŭzita de la plano dum 2025 dungi aldonan kunlaboranton, kiu helpos finprepari la administran sistemon Akso por uzo.

– Ni rezervis aldonan monkvanton por eventuala Akso-kunlaboranto. Aperis alvoko, kaj tiu persono ja laboros dumtempe, ne plenan jaron, do ĉu ni poste uzos la [monon] ne estas centprocenta.

La administra sistemo Akso estas centra parto de la reteja renovigo, pri kiu UEA okupiĝas ekde 2013 . Alexsandro Cesário , komitatano B, deziris scii pli pri la stato de la projekto.

–Kiom da mono UEA jam elspezis pro tiu sistemo, kiu ne estas preta? UEA rompis la kontrakton kun TEJO, ĉu la mono estis perdita?

Martin Schäffer klarigis, ke dum la Universala Kongreso en Islando, okazinta en 2013, oni decidis preni el la kapitalo de UEA 100 000 eŭrojn por financi la projekton. Tiu sumo estis plene uzita kaj ne sufiĉis.

– Bedaŭrinde la planoj estis tro ambiciaj kaj ni ne sukcesis realigi ilin. La sumo estis tro malalta, ĉar temis pri granda projekto, kaj estis problemoj pri planado. Ni provas solvi tion, kaj mi estas optimisma ke ni povos uzi Akson, sed eventuale ni devas plani iun aldonan investon por libroteno kaj libroservo. Ni havas nun la monon. Sed kompreneble la afero estas bedaŭrinda, ke ni ne sukcesis pri la planoj.

La buĝeto estis aprobita per 34 jesaj voĉoj kaj unu sindeteno. Ĉeestis do 35 el la entute 56 komitatanoj.

Poste Michela Lipari, komitatano B, scivolis pri la bilanco de la Universala Kongreso en Torino, okazinta en 2023. Ŝi atentigis ke la kongresa fako de UEA ĝis nun ne finis la kalkulojn kaj sekve ne eblas dividi la eventualan profiton de la kongreso.

– La kongreso finiĝis en aŭgusto 2023, kaj mi volas scii, kiam oni finfaros la bilancon de la kongreso.

Ĝenerala direktoro Martin Schäffer, kiu havas la superan respondecon pri la financoj de la UK-oj, ne povis respondi.

– Bedaŭrinde mi ne havas plenan solvon por tio nuntempe, ĉar ja tiuj laboroj pri la fino de la kongresaj bilancoj estas iom komplikaj, kaj ankaŭ Montrealo ankoraŭ atendas. Kaj do ni nun unue progresas pri Montrealo, kaj poste povos dediĉi tempon… Do mi redemandos al la kongresa fako pri la situacio.

Fine prezidanto Duncan Charters raportis, ke bone progresas la laboroj pri la strategia laborplano, komencitaj en 2017 . Tamen ne klaras, kiam ĝi pretos.


---

# REU pretas aktivi en okupita teritorio

**Published:** 2024-12-17

**URL:** https://www.liberafolio.org/2024/12/17/reu-pretas-aktivi-en-okupita-teritorio/

**Categories:** UEA

Rusia Esperantista Unio agnoskas la kontraŭleĝan anekson de ukraina teritorio kaj pretas aktivi tie, deklaras la prezidanto de REU. La temo reaktualiĝis pro rezolucio de UN pri Israelo. Osmo Buller petis reagon de la estraro de UEA pri la eventuala aktivado de la landaj asocioj de Israelo kaj Rusio en okupitaj teritorioj. UEA laŭkutime silentas.

Lastatempe la Ĝenerala Asembleo de UN lige kun la milito en Gazao aprobis plurajn rezoluciojn pri la situacio. Inter tiuj estis unu, kiu postulas, ke Israelo ĉesigu sian kontraŭleĝan ĉeeston en la okupita palestina teritorio .

Lige kun tio Osmo Buller, antaŭa ĝenerala direktoro de UEA, petis la estraron de la asocio certigi, ke la landaj asocioj en Israelo kaj Rusio ne aktivas en okupitaj teritorioj.

”La starpunkto de UN signifas, ke Esperanto-Ligo de Israelo kiel landa asocio de UEA ne rajtas aktivi en la okupita teritorio. Laŭ mia scio tio ankaŭ ne okazas, sed por eviti ajnan malklarecon necesas, ke ELI liveru al UEA formalan deklaron pri la afero. Unuopajn membrojn ELI rajtas havi ankaŭ en tiu teritorio same kiel kie ajn en la mondo,” li skribis en la reta diskutejo UEA-membroj .

Similan deklaron UEA laŭ li devus peti ankaŭ de REU, la landa asocio en Rusio, por certigi ke la asocio ne aktivas en okupita teritorio de Ukrainio. Buller atentigis, ke UEA pro siaj oficialaj rilatoj kun UN devas sekvi ties politikon pri ŝtatoj kaj iliaj limoj.

”Se REU ne liveras tian deklaron, ĝia statuso kiel landa asocio de UEA devas esti frostigita kaj sekve ankaŭ ĝia reprezentiĝo en la Komitato de UEA”, li skribis.

La estraro de UEA ne komentis la aferon, sed Cvi Ŝolt, membro de ELI, afiŝis en la sama diskutejo respondon, kiun li ricevis de la estraro de ELI:

Osmo Buller konfesas, ke la deklaron de ELI li postulas nur ĉar ”… por bona ordo necesas informi UEA pri tia agado”. Kompreneble tio aplikus [tiele] al iu ajn Landa Asocio, kiu planas E-agadon en alia regiono sen organizita E-movado (kio tute diferencas de la kazo de REU, ĉar en Ukrainio ja ekzistas movado kaj eĉ LA). Osmo tamen atentigas pri tio nur nun, kaj nur pri Israelo (pro ”ekvilibro” li nun ekmemoris pri Rusio, pri kiu ekzistas UN-rezolucioj jam de preskaŭ tri jaroj). Ŝajnas ke Osmo nur celas provoke treni UEA kaj ELI en politikan disputon, kiu neniel rilatas al Esperanto.

Osmo Buller konfesas, ke la deklaron de ELI li postulas nur ĉar ”… por bona ordo necesas informi UEA pri tia agado”. Kompreneble tio aplikus [tiele] al iu ajn Landa Asocio, kiu planas E-agadon en alia regiono sen organizita E-movado (kio tute diferencas de la kazo de REU, ĉar en Ukrainio ja ekzistas movado kaj eĉ LA). Osmo tamen atentigas pri tio nur nun, kaj nur pri Israelo (pro ”ekvilibro” li nun ekmemoris pri Rusio, pri kiu ekzistas UN-rezolucioj jam de preskaŭ tri jaroj). Ŝajnas ke Osmo nur celas provoke treni UEA kaj ELI en politikan disputon, kiu neniel rilatas al Esperanto.

Buller respondis, ke ELI anstataŭ respondi la demandon dubindigas liajn motivojn.

”Ke la vera afero ne estas tuŝita en la ’respondo’ de ELI, lasas spacon por suspekti, ke la prisilento havas kaŭzon”, li komentis, kaj aldonis, ke UEA nuntempe estas ”malkomforte ligita” al ambaŭ menciitaj landoj, ĉar ĝi havas estraranon el Israelo kaj ĉar la revuo estas redaktata en Rusio.

”Kiujn konsekvencojn por la enhavo de la revuo povas kaŭzi tio, ke ĝi estas redaktata en diktatura lando? Kaj kiujn konsekvencojn portas havi estraranon el Israelo? Ĉu pro tio la estraro de UEA evitas preni starpunkton pri la demando, kiun mi levis?” li demandis.

Ankaŭ en Rusio oni rimarkis la demandon de Osmo Buller. En la diskutejo Rusia Esperanto-agado la prezidanto de REU, Aleksandr Lebedev, atentigis ke la membreco de REU en UEA estas ”haltigita” fare de REU ekde la 8-a de septembro 2023.

En tiu tago la estraro de REU sendis al UEA postulon pri restarigo de Svetlana Smetanina en la postenon de ĉefdelegito de UEA por Rusio. Ĝis tio okazos, ”ajna monpagado de REU al UEA kaj kunlaboro kun UEA estas haltigata”. Laŭ Lebedev venis agnosko pri ricevo en la sama tago, sed poste nenia reago de UEA.

Libera Folio antaŭ du semajnoj demandis la prezidanton de UEA kaj la ĝeneralan direktoron de la asocio, ĉu la estraro de UEA iel traktis la aferon, kaj ĉu REU plu restas landa asocio de UEA. Nenia respondo ĝis nun venis.

La prezidanto de REU aliflanke en la rusia diskutejo konfirmis, ke REU ne agnoskas la internacie rekonitajn limojn de Ukrainio, sed male konsideras la teritoriojn kiujn Rusio milite konkeris nun apartenantaj al Rusio:

”Memkompreneble, ni agnoskas priskribitajn en rusia Konstitucio teritorion de Rusio kaj malagnoskas kontraŭantajn al rusia Konstitucio poziciojn de UN, UEA kaj ceteruloj pri tiu ĉi demando kaj pri ajnaj aliaj aferoj.”

Krome li skribis, ke REU jam havas regionan fakon en Krimeo, tamen ”bedaŭrinde, en plene dormiĝanta stato”. Estas laŭ li neniaj juraj malhelpoj por agado de REU en la okupitaj teritorioj, la problemo estas nur la nesufiĉa aktiveco de REU kiel organizo:

”Konklude, se aperos iuj ideoj pri agado de REU en novaj rusiaj regionoj kaj, plej grave, homoj, pretaj tie aktivi – tia agado estos volonte efektivigata,” la prezidanto de REU skribis.


---

# Ŝtataj Esperanto-ekzamenoj ĉesas en Hungario

**Published:** 2024-12-31

**URL:** https://www.liberafolio.org/2024/12/31/stataj-esperanto-ekzamenoj-cesas-en-hungario/

**Categories:** movado

Dum multaj jaroj studentoj en Hungario povis havi utilon de ekzameno pri Esperanto por ricevi universitatan diplomon. Antaŭ du jaroj la utilo malaperis, kaj nun malaperas ankaŭ la ŝtata ekzameno.

La erao de devigaj lingvaj ekzamenoj en Hungario komenciĝis en 1998, kaj finiĝis en 2022, kiam la registaro ŝanĝis la leĝon kaj nuligis la devon trapasi lingvan ekzamenon kiel kondiĉon por ricevi la diplomon en universitatoj.

Samtempe al la supra leĝo-ŝanĝo oni puŝis la taskon al la unuopaj universitatoj, kiuj nun devas mem decidi pri tiuj lingvaj demandoj. Plimulto de ili (sed ne ĉiuj) daŭre postulas iun lingvan ekzamenon, sed preskaŭ ĉiuj akceptas nur la anglan, foje ankoraŭ kelkajn aliajn grandajn lingvojn.

Ĉiuj universitatoj donas kromajn poentojn pro lingva ekzameno ĉe la eniraj ekzamenoj, ĝenerale pro la angla B2, sed kelkaj akceptas ankaŭ malgrandajn lingvojn en la nivelo C1.

La supraj paŝoj rezultigis grandan falon ĉe la kvanto de ŝtataj ekzamenoj, do aperis sekve fortaj financaj problemoj ĉe la ekzamencentroj (ekzistas pluraj).

Decida plejmulto de la ekzamenoj okazas pri la angla lingvo, la alilingvaj ekzamenoj reduktiĝis. Plene ŝanĝiĝis ankaŭ la strukturo de la aliĝantoj: anstataŭ la diplomiĝontoj nun aliĝas ĉefe mezlernejanoj, pro la eniraj pluspoentoj.

La novaj cirkonstancoj validas ankaŭ ĉe la lingvoekzamena centro ”Origo” (ONyC), kiu zorgis pri la Esperanta lingvo.

Jam antaŭ kelkaj jaroj ĝi nuligis la kunlaboran kontrakton kun UEA, kaj de tiam UEA mem organizas la KER-ekzamenojn, eĉ ellaboris ĝian novan gradon C2.

Nun, en decembro la estraro de ONyC decidis ĉesigi, ne plu okupiĝi pri la Esperantaj ekzamenoj, laŭ sia aserto pro financaj kialoj. Tre malgrandas la nombro de la ekzamenitoj, en la jaro 2024 entute nur 9 personoj, ĉiuj plenkreskuloj – kaj la centro ne vidas esperigan perspektivon.

Laŭ leĝo oni repagas al studentoj la sufiĉe altan kotizon de la unua lingvo-ekzameno. Tamen tio ne validas por Esperanto – kaj tio malinstigas la junulojn elekti Esperanton.

En Hungario ne plu ekzistas universitata Esperanto-fako (do ne plu eblas iĝi diplomita ”instruisto pri Esperanto”), sekve ne plu ekzistas lerneja instruado de Esperanto, mezlernejanoj ne elektas Esperanton, ankaŭ pro diplomaj kialoj ne plu indas lerni Esperanton – do la ekzamena centro ne vidis perspektivon, kaj decidis haltigi la procezon.

La klarigo laŭ mi tamen estas nur surfaca, ĉar ĉesigo de la Esperantaj ekzamenoj ne solvas la financajn problemojn ĉe la ekzameno-centro. Krom Esperanto ekzistas ankoraŭ pli ol dek malgrandaj lingvoj, kiuj havas malplian aŭ nulan nombron de ekzamenaj aliĝoj – sed ili ne estas nuligitaj. Vidu la statistikaĵon en la koncerna retejo.

Por ni, hungaroj, la ĉesigo estas aparte doloriga. Unuflanke tiu unika eblo havi ŝtate rekonitajn lingvajn ekzamenojn ekzistas ekde 1966, pro la efiko de la tiama UK en Budapeŝto – kaj nun post 58 jaroj estas dolore perdi ĝin.

Aliflanke la antaŭa pozitiva famo de Esperanto en Hungario baziĝis sur tri pilieroj: universitata fako por instruistoj de Esperanto, ŝtate rekonita lingvoekzameno, kaj deklaro de la Hungara Akademio pri la viveco de Esperanto. Se falos ankaŭ la dua piliero, ni havos eĉ pli malfacilan situacion ol ĝis nun.

Bedaŭrinde la stato de la movado en Hungario similas al tiu en aliaj eŭropaj landoj. Jam de pluraj jaroj ne ekzistas junulara aktivado, la averaĝa aĝo estas timige alta. Dolore ŝrumpis la komunumo, la raŭmismaj argumentoj ne plu validas.

La ĉesigo kaj eventuala iama posta restartigo, kun nova akreditado de la ekzameno, kostus nerealisme altan sumon kaj kvanton da homa laboro. Tial ni planas kontakti la lingvo-ekzamenan centron kaj atingi la daŭrigon de la eblo havi Esperantan lingvoekzamenon, provizore eble eĉ nur unufoje en la jaro.

László Szilvási

Legu pli:

Ĉu la ĉina por hungaroj pli facilas ol Esperanto?


---

# Plia esperantisto pereis en la milito en Ukrainio

**Published:** 2024-12-31

**URL:** https://www.liberafolio.org/2024/12/31/plia-esperantisto-pereis-en-la-milito-en-ukrainio/

**Categories:** vidpunkto

Antaŭ duonjaro ni rakontis pri Vadim Bikov, la unua konata esperantisto el Ukrainio kiu pereis ĉe la fronto, defendante sian hejmlandon. Li iĝis 54-jara. Samaĝa estis Aleksandr Salmin el Rusio, kiu ĵus pereis ĉe la fronto en Ukrainio, atakante la najbaran landon. En la jena vidpunkta artikolo Grigorij Arosev – origine rusia esperantisto, nun de pluraj jaroj loĝanta en Germanio – konsideras la kialojn, kiuj igas multajn rusianojn opinii tian sorton heroa.

La 4-an de novembro 2024 pereis la  54-jara rusia esperantisto Aleksandr Salmin, kiu laŭ propra volo iris kiel dungito en la rusian armeon. La preciza loko de lia morto estas aŭ ne konata aŭ ne diskonigita. La familio de la pereinto eksciis pri la okazaĵo post pli ol unu kaj duona monatoj, okaze de la transporto de lia korpo en la urbon Ĉeboksari, kie li loĝis.

Salmin estis nek aktiva nek videbla esperantisto, lia esperantumado limiĝis je partopreno en kelkaj amasaj renkontiĝoj en la 1990-aj jaroj. Poste li dediĉis sin al la familia vivo kaj preskaŭ neniam aperis en la esperantistaj rondoj.

Aleksandr Salmin iĝis la dua esperantisto, kiu pruvite pereis dum la milito en Ukrainio kaj la unua, kiu mortis flanke de Rusio, komencinta la agresan militon kontraŭ la najbara lando februare 2022. Pri la unua okazaĵo raportis Libera Folio julie 2024.

La plej interesaj, kvankam samtempe terurantaj, estas la cirkonstancoj pro kiuj Aleksandr Salmin iris al la milito. Al la rusia registaro delonge mankas volontuloj, kiuj pretus militi por la efemeraj (kaj mensogaj) celoj deklarataj de Kremlo. Tial la varbado jam delonge efektiviĝas kiel dungado por altkvalifika laboro.

La sumoj, kiujn volontuloj ricevas pro subskribo de kontrakto por partopreni en la milito, atingas plurajn milionojn da rubloj (cent rubloj valoras proksimume unu eŭron), kaj la monata salajro superas multoble la nacian mezumon. Pro tio multegaj homoj konsentas iri al la milito nur por solvi siajn financajn problemojn: en la nuntempa Rusio tio restas praktike la sola atingebla rimedo por solvo de problemoj. Pri tio, ke ”kompense” ili probable mortos, la militontoj jen preferas ne pensi, jen rilatas al la afero fatalisme.

Se konsideri ĉion ĉi, ne estus surprize, se Aleksandro Salmin ekmilitus gvidite ĝuste de ĉi tiuj konsideroj. Tamen, ŝajne, la kialoj estis tute aliaj.

Plej verŝajne li foriris por sekvi la heroaĵojn de la pli frua generacio, de la tiel nomataj sovetiaj ”avoj”. La pereinto estis konvinkita de la fortega pormilita rusia propagando, ĉefe televida, ke li estas nulo kompare kun la partoprenintoj de la Granda Patruja Milito – tiel en Rusio estas nomata tiu parto de la dua mondmilito, en kiu partoprenis Sovetunio. Kaj li faris ion, kio devus meti lin en saman rangon kun la herooj de la dua mondmilito.

La pereinta Salmin ne malamis Ukrainion, sed en la momento ne trovis alian militon por sia ”heroaĵo”. Li postkuris falsajn ideojn kaj idealojn. Li estis plene trompita de propagando.

Kaj ne nur li.

Homoj similaj al li kolektiĝis ĉe la funebra festeno memore al Salmin. Pri Ukrainio oni tute ne parolis. Sed la viroj malkaŝe enviis la pereinton. Ne pro la mono. Ili ĉiuj samopinias: li faris heroaĵon, li mortis en la milito, li staras samnivele kun la ”avoj”, li estas vera viro, li ne vane vivis sian vivon.

Inverse, el sia vidpunkto ili vane vivas siajn vivojn. Ili estas konvinkitaj ke la pereintoj en la Granda Patruja Milito, t. e. la generacio de la ”avoj”, vivis malvane. La sekvinta generacio, tiu de la ”patroj”, rekonstruis la landon post la milito kaj sendis Gagarin en la kosmon. Kaj ankaŭ vivis malvane.

Sed la samaĝuloj de la pereinta Salmin vivis vane siajn vivojn. Tio plene ne estas vero, sed ŝajne ili efektive tiel opinias. Ili laboris, ili faris ion, ili atingis ion, sed ĉio ĉi estas bagatelo kompare kun la venko en la dua mondmilito kaj kun Gagarin. (Ne estas bagatelo, sed tio estas ilia starpunkto.)

Kaj virinoj ĉe la sama memorfesteno voĉe enviis la vidvinon: ŝia edzo estas ja elstarega! Nekompareble kun iliaj edzoj fiaskuloj. Cetere, la edzino de la pereinto provis persvadi lin ne iri al la milito. Ŝi tre klopodis instigi lin resti. Sed senrezulte. Li decidis kaj li iris.

Ili ĉiuj envias tian morton. Sed ili estas malkuraĝuloj, ĉar ili mem ne iros ĉi tiun vojon. Sed ili envias la fakton, ke la homo trovis signifon en la vivo. Per tia morto.

Tuta generacio estis vere konvinkita, ke morto en la ”Speciala Milita Operaco”, kiel laŭ la postulo de Kremlo hipokrite estas nomata la kruela milito en Ukrainio, estas sankta heroaĵo. Jen morto, kiu kvazaŭ antaŭdiras novan grandan venkon.

Sed neniu diris al ili, ke tia sorto — tiu de partoprenanto en agresmilito, ne defendmilito — metas ilin ĉiujn sur la saman nivelon kun la nazioj. Neniu diris, aŭ oni ne sukcesis konvinki.

Tio estas taŭga grundo por la nepre okazonta fortega krizo de plia eŭropa nacio.

Grigorij Arosev

Legu pli:

Esperantisto pereis ĉe la fronto en Ukrainio

REU pretas aktivi en okupita teritorio

Esperantistoj ambaŭflanke de la fronto


---
