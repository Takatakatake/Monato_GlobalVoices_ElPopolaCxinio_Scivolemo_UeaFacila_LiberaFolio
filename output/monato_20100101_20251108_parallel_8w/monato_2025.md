---
source: "MONATO (monato.be)"
generated_at: "2025-11-09T06:33:22.943266+00:00"
generator: "retradio_lib.py"
time_range: "2025-09-29 – 2025-10-11"
---


# Bovlo da rizvermiĉeloj, sen pecetoj de ŝenoprazo

**Published:** 2025-09-29

**URL:** https://www.monato.be/publika/013779p.php

**Author:** YIN Jiaxin

**Categories:** RAKONTO, Literaturo

Mi devenis de la provinco Hunan, kaj hunana rizvermiĉelo estis mia ŝatata manĝaĵo. Bedaŭrinde, neniu manĝejo vendis rizvermiĉelojn ĉe la portalo de mia universitato. Mi povis kontentigi mian apetiton per rizvermiĉeloj nur en la hejmloko dum vintraj kaj someraj ferioj. En mia dua studjaro ĉe la portalo malfermiĝis rapidmanĝejo, nomata „Juanjuana Rapidmanĝejo”, en kiu vendiĝis hunanaj rizvermiĉeloj. Mi ege ĝojis kaj tuj provis ĝin – la gusto estis bona, same kiel en mia hejmloko.

Juanjuana Rapidmanĝejo estis malgranda. Paro da mezaĝaj geedzoj servis kiel kaj kuiristoj kaj kelneroj. Mi ofte vizitis la rapidmanĝejon por manĝi bovlon da rizvermiĉeloj post la vespera lernado. Tiuhore, ne estis multaj klientoj, kaj dekkelkjara knabino, vestita en lerneja uniformo, kutime sidis ĉe tablo super siaj hejmtaskoj. Ĉiufoje mi mendis nur bovlon da rizvermiĉeloj. Mi abomenis la odoron de ŝenoprazo, do, mi speciale ordonis: „Sen pecetoj de ŝenoprazo.”

La cetero de la artikolo estas konsultebla en la sekcio por abonantoj .


---

# Fairphone: pli justa vojo al daŭripova teknologio

**Published:** 2025-09-29

**URL:** https://www.monato.be/publika/013780p.php

**Author:** Roberto PIGRO

**Categories:** TELEKOMUNIKADO, Scienco

En epoko, kiam multaj konsumantoj ŝanĝas siajn poŝtelefonojn ĉiun duan aŭ trian jaron, aperas ie-tie interesaj iniciatoj por haltigi ĉi tian malŝpareman ciklon. Inter tiuj, la nederlanda projekto Fairphone lastatempe paroligis pri si en la tuta mondo kiel ekzemplo de pli justa kaj respondeca produktado de teknologiaj produktoj. Ĝi celas malpliigi la median damaĝon kaj plibonigi la laborkondiĉojn de tiuj dungitaj en la elektronika industrio, fako, kiu tro dependas nun de maloftaj materialoj ofte troveblaj nur aŭ precipe ene de konfliktozonoj.

La produktantoj de poŝtelefonoj Fairphone emfazas la uzadon de oro, kobalto kaj aliaj mineraloj akirataj laŭ principoj de travideblo kaj respekto al la naturo kaj al homaj rajtoj. Male al multaj aliaj poŝtelefon-fabrikantoj, kiuj fakte celas mallongan vivdaŭron de siaj aparatoj por instigi klientojn al novaj aĉetoj post malmultaj jaroj, Fairphone konstruas siajn modelojn tiel, ke la posedantoj mem povas facile laŭbezone anstataŭigi sian baterion, ekranon aŭ eĉ fotilon. Tio ebligas signife plilongigi la vivon de la telefono kaj samtempe redukti la kvanton de elektronika rubo.

La cetero de la artikolo estas konsultebla en la sekcio por abonantoj .


---

# Unua klinika provo per psilocibino kontraŭ rezista deprimo

**Published:** 2025-09-29

**URL:** https://www.monato.be/publika/013785p.php

**Author:** Roberto PIGRO

**Categories:** PSIKIATRIO, Scienco

La itala AIFA (Agenzia Italiana del Farmaco/Itala Agentejo pri Medikamentoj) ĉi-jare aprobis la unuan klinikan provon bazitan sur la substanco psilocibino por trakti t.n. rezistan deprimon. Temas pri formo de deprimo, kiu ne reagas al almenaŭ du malsamaj, malsamklasaj kontraŭdeprimaj medikamentoj. La esploro daŭros 24 monatojn kaj koncernos 68 pacientojn ĉe la psikiatria kliniko de la Universitato D'Annunzio en Chieti (regiono Abruzo), kunlabore kun aliaj hospitaloj en Romo kaj Foggia.

Psilocibino estas natura substanco trovata en t.n. 'magiaj' fungoj (specioj de la genro Psilocybe , interalie). En la homa korpo ĝi transformiĝas en psilocinon, kiu aktivigas la serotoninajn receptorojn kaj modifas cerbajn retojn ligitajn al humoro, percepto kaj pensado. Dum la lastaj jaroj, internaciaj klinikaj studoj, precipe en Usono, Aŭstralio, Svislando kaj Britio, montris, ke eĉ unu aŭ du dozoj de psilocibino, kun psikoterapia subteno, povas forte efiki kontraŭ deprimo tiam, kiam tradiciaj kuraciloj malsukcesas. La substanco kaŭzas specon de neŭrologia rekomenciĝo, kio helpas la cerbon formi novajn konektojn, kiuj eliminas la rigidajn pensmodelojn tipajn ĉe deprimuloj.

La cetero de la artikolo estas konsultebla en la sekcio por abonantoj .


---

# Du tagoj en la montaro

**Published:** 2025-09-29

**URL:** https://www.monato.be/publika/013786p.php

**Author:** YIN Jiaxin

**Categories:** Literaturo

En 2016 mi estis volontulo de Eduka Fondaĵo Maitian de Guangdong, Ĉinio, kiu helpas malriĉegajn lernantojn. Aŭtune de tiu jaro, mi kun tri volontuloj komisie de la fondaĵo iris al la montaro de la nord-okcidento de la provinco Hubei por viziti tri malriĉegajn familiojn. Se konfirmite estas, ke la familio ja vivas en stato de malriĉego, la fondaĵo subvencios ties infanon, ĝis tiu finos sian lernejan studadon.

Frumatene de la 14a de septembro, en griza ĉapelo kaj oranĝa vesto surpresitaj per la emblemo de Eduka Fondaĵo Maitian, ni kvarope veturis per mia aŭto el la urbo Vudan al la elementa lernejo de la urbeto Daje de la gubernio Zusan. Konsiderante, ke en la sekva tago estos la Aŭtunmeza Festo, ni speciale kunportis lunkukojn kiel donacon por la lernantoj – oni frandas lunkukojn en la festo laŭ tradicia konvencio.

La cetero de la artikolo estas konsultebla en la sekcio por abonantoj .


---

# Piedbano

**Published:** 2025-09-29

**URL:** https://www.monato.be/publika/013787p.php

**Author:** CHO Myung-ja

**Categories:** SANO, Moderna vivo

Nuntempe oni tre interesiĝas pri sano kaj emas preni sanigajn manĝaĵojn aŭ nutrajn suplementojn kontraŭ malsanoj kiel kancero, alta sangopremo, diabeto, apopleksio ktp. Tamen troa konsumado de tiaĵoj povas damaĝi la hepaton. Do, ne estas tiel bone fidi nur je manĝaĵoj aŭ nutraj suplementoj por esti sana.

Delonge oni diras, ke altigi la korpan temperaturon je unu celsia grado estas bonege por preventi diversajn malsanojn, kaj por tio oni rekomendas piedbanon en varma akvo.

La cetero de la artikolo estas konsultebla en la sekcio por abonantoj .


---

# Ĉukuduo: ligna skutilo

**Published:** 2025-09-29

**URL:** https://www.monato.be/publika/013789p.php

**Author:** Verdulo

**Categories:** D. R. KONGO, Moderna vivo

„Ĉukuduo” 1 estas speco de granda skutilo el ligna ŝtipo, inventita komence de la 1970aj jaroj kaj populariĝinta en la 1980aj en Norda Kivuo, en la oriento de Demokratia Respubliko Kongo, por transporti varojn. Ĝi estas nuntempe fama vartransportilo en preskaŭ la tuta orienta regiono de la lando.

La transportilo estas farata el solida ligno, kiel ekzemple eŭkalipto. La solaj „modernaj” elementoj estas globlagroj ĉe la radoj. La ligna skutilo ĝenerale longas 2 metrojn. Ĝi kostas inter 35 kaj 86 eŭrojn, depende de la grandeco kaj kapablo transporti varojn.

La cetero de la artikolo estas konsultebla en la sekcio por abonantoj .


---

# La rolo de Nederlando kaj Roterdamo pri verda hidrogeno

**Published:** 2025-09-29

**URL:** https://www.monato.be/publika/013800p.php

**Author:** Kees NEEFT

**Categories:** RENOVIGEBLA ENERGIO, Scienco

Nederlando ne plu estas la granda gasliveranto de Eŭropo, ĉar la gaso de Groningeno elĉerpiĝis kaj la ekspluatado haltis ankaŭ pro tertremoj en la areo. La lando iĝis importanto kaj grandparte dependa de norvega gaso per gasoduktoj kaj en formo de LNG (likvigita tergaso) transportita per ŝipo. La importado de rusa tergaso en Eŭropon post la komenco de la milito en Ukrainio estis pli kaj pli limigita. LNG venis ankaŭ el Usono, sed tio havas gravan ekologian piedspuron pro t.n. fracking (hidraŭlika frakasado).

Aĉeto de gaso estas eŭropa afero: ekzistas eŭropa gasmerkato, kie gasoduktoj estas interkonektitaj kaj landoj aĉetas kune aŭ unu de la aliaj. Por redukti karbondioksidan (CO 2 ) eligon, oni celas elektrigi transporton (tute aŭ hibride), hejtadon (per elektraj varmopumpiloj) kaj industriprocedojn. Tamen, en specifaj okazoj, kiel produktado de ŝtalo aŭ artefarita sterko, kaj por ŝipoj, pezaj ŝarĝveturiloj aŭ aviadiloj, hidrogeno (prefere verda) estas bona energiportanto.

La cetero de la artikolo estas konsultebla en la sekcio por abonantoj .


---

# Kulture fremda enmigrado ŝanĝas Germanion

**Published:** 2025-09-29

**URL:** https://www.monato.be/publika/013804p.php

**Author:** Jiří PROšKOVEC

**Categories:** OPINIO, Moderna vivo

Imagu, ke homoj el liberalaj okcidentaj landoj amase enmigradas en Saudan Arabion kaj vivas tie, kiel ili kutimas. Gejunuloj okazigos festojn kun alkoholumado, drogumado kaj seksumado, virinoj banos kaj sunumos sin sen mamzonoj, gejoj okazigos frivolajn fiermarŝojn sur stratoj de Rijado … Ĉiu certe povas (aŭ ne povas) imagi, kio okazos. Eblas nur teoria pripenso kompreneble, ĉar saud-arabaj regantoj tian enmigradon neniam permesus. Sed en Germanio ĝuste tio – inverse – okazas.

Sociologoj diras, ke enmigrintoj pliriĉigas socion, se la amplekso de enmigrado restas limigita. Pli granda kulture fremda enmigrado kaŭzas sociajn problemojn, ĉar enmigrintoj tiam formas paralelajn sociojn, kiuj altiras pliajn migrantojn. Ŝtatoj kun multaj enmigrintoj fariĝas ankaŭ malpli socialaj, ĉar enmigrintoj pro diversaj kialoj misproporcie profitas de socialaj helpoj.

La cetero de la artikolo estas konsultebla en la sekcio por abonantoj .


---

# Politikaj defioj

**Published:** 2025-09-29

**URL:** https://www.monato.be/publika/013808p.php

**Author:** Navin SHRESTHA

**Categories:** NEPALO

Nepalo havas multekostan politikan sistemon, dominatan de multaj sindikatoj kaj interesgrupoj. Ekde la proklamo de la federacia respubliko en 2008 la elspezoj multe kreskis sen klara efiko por la evoluo de la lando.

Pli kaj pli da loĝantoj esprimas sian malkontenton. La 7an kaj 8an de septembro 2025 eksplodis protestoj en Nepalo. Junularo deziras novajn politikistojn, dum la malnovuloj volas resti ĉe siaj postenoj. Samtempe subtenantoj de la monarkio provas profiti de la kreskanta malkontento.

La cetero de la artikolo estas konsultebla en la sekcio por abonantoj .


---

# Danĝeraj ferbulaj ludoj

**Published:** 2025-09-29

**URL:** https://www.monato.be/publika/013809p.php

**Author:** Christian FABOSSOU

**Categories:** FRANCIO, Politiko

„Mi ne povas akcepti sen reagi, ke ni kontentiĝas pri malsukceso tiel proksime al la celo,” estis la amara reago de la ĉefministro François Bayrou la 24an de junio 2025, rimarkante la malsukceson de la intertraktado, kiun li mem lanĉis pri la plej nova pensioreformo en Francio.

Alprenita en 2023 laŭ la deziroj de Macron kaj per la „konstitucia proceduro de artikolo 49.3”, la plej nova pensioreformo antaŭvidas kaj efektivigas ĉefajn dispoziciojn kiel la laŭgrada plialtigo de la laŭleĝa emeritiĝa aĝo de 62 ĝis 64 jaroj antaŭ 2030; la plilongigo de la kontribua periodo por plena pensio de 42 ĝis 43 jaroj ekde 2027; la fermo de „specialaj sistemoj” por „novaj aliĝantoj” ekde 2023.

La cetero de la artikolo estas konsultebla en la sekcio por abonantoj .


---

# La registaro Merz: Nova komenco kaj nova kverelado

**Published:** 2025-09-29

**URL:** https://www.monato.be/publika/013810p.php

**Author:** Martin PTASIńSKI

**Categories:** GERMANIO, Politiko

La atendoj estis grandaj: fine de februaro okazis novaj balotoj en Germanio. Tio estis la fina kulmino de la pli ol trijara tiel nomata „semafora koalicio”. La semaforan koalicion (konsistintan el socialdemokrata SPD, la verduloj kaj la liberala FDP), sub kanceliero Olaf Scholz, plimulto de la germanoj rigardis kiel la malplej sukcesan registaron de la postmilita historio. Ĝi kolapsis duonan jaron antaŭ la fino de la parlamenta oficperiodo en novembro de 2024 pro kvereloj inter la tri ideologie ne ĉiam tre kongruaj partioj. La antaŭprintempaj balotoj ĉe multaj germanoj vekis esperon de nova politika komenco en Berlino.

La germana aŭtoro Hermann Hesse, kiu diris la supran citaĵon, tre bone komprenis la potencon de grandaj atendoj pri nova komenco. Liaj samlandanoj certe ion tre similan sentis en la ĉi-jara printempo: post la balotoj en februaro la plimulto de la germana voĉdonantaro sopiris pri ŝanĝoj en la federacia politiko. Precipe la ekonomia situacio – tri sinsekvaj jaroj sen ekonomia kresko – kaj la migradkrizo kaj ĝiaj negativaj sekvoj por la germana socio estis la ĉeftemoj de la balota kampanjo. La konservativa CDU de la kandidato Friedrich Merz promesis alian, pli striktan azilpolitikon kaj samtempe pli kompetentan ekonomipolitikon. Merz bone komprenis, ke tiuj balotoj eble estos la lastaj, dum kiuj eblos haltigi la kreskadon de la dekstre popularisma AfD. CDU venkis, ja kun iomete malpli ol 30 % de la voĉoj, sed ĝi tamen fariĝis la plej forta partio. Por ne devi koalicii kun la dekstrema AfD, kiu fariĝis la dua plej forta partio, CDU decidis formi tiel nomatan „grandan koalicion” kun unu el la malvenkintoj en la baloto, la socialdemokrata SPD de la eksiĝonta kanceliero Olaf Scholz. La formado de la nova registaro daŭris nur 72 tagojn, kaj la 6an de majo la germana Bundestag , la federacia parlamento, elektis Friedrich Merz kiel novan kancelieron. Kaj Merz tuj eklaboris.

La cetero de la artikolo estas konsultebla en la sekcio por abonantoj .


---

# Armenio kaj Azerbajĝano: Ĉu komenco de novaj rilatoj?

**Published:** 2025-09-29

**URL:** https://www.monato.be/publika/013811p.php

**Author:** Julius HAUSER

**Categories:** OPINIO, El diplomatia vidpunkto

La 8an de aŭgusto 2025, la armena ĉefministro Nikol Paŝinjan kaj la azerbajĝana prezidanto Ilham Hejdar oglu Alijev subskribis en la Blanka Domo, en ĉeesto de la usona prezidanto Donald Trump, pactraktaton, kiu finas longdaŭran duflankan militan konflikton pri la azerbajĝana regiono Montara Karabaĥo. Usono ankaŭ subskribis duflankajn interkonsentojn kun ambaŭ landoj kun la celo plivastigi kunlaboron en la kampoj de energio, komerco kaj teknologio inkluzive de artefarita intelekto (AI). Ĉi tiu informo tuj vekis la intereson de mondaj amaskomunikilaj kompanioj

Armenio kaj Azerbajĝano, kiuj akiris sendependecon en 1991 kun la disiĝo de Sovetio, estis en konstanta milita disputo ekde la fino de la 1980aj jaroj, kiam Montara Karabaĥo – regiono de Azerbajĝano kun ĉefe armena loĝantaro – izoliĝis de Azerbajĝano kun la subteno de Armenio. Tamen, post du grandaj azerbajĝanaj ofensivoj en 2020 kaj 2023, etnaj armenoj forlasis Montaran Karabaĥon.

La cetero de la artikolo estas konsultebla en la sekcio por abonantoj .


---

# Nia demokratio, niamaniere

**Published:** 2025-09-29

**URL:** https://www.monato.be/publika/013812p.php

**Author:** Gabriel OLUBUNMI ÒSHó-DAVIES

**Categories:** OPINIO, Politiko

En preskaŭ ĉiuj eŭropaj lingvoj, inkluzive de tiuj kun nelatinaj skriboj oni transliterumas la originan formon helenan de la vorto „demokratio”. La grekaj vortoj demos (popolo) kaj kratos (potenco) difinas ĉi tiun sistemon de regado kiel „regadon fare de la popolo”.

La antaŭkolonia Niĝerio estis mozaiko de sendependaj etnoj. La tri plej grandaj estas la haŭsoj-fulanoj en la nordo, la joruboj en la sud-okcidento kaj la igboj en la sud-oriento. Kvankam kaj la joruboj kaj la haŭsoj havis centralizitajn monarkiojn kun konsilioj, la haŭsa sistemo estas peze influata de Islamo. La igboj, inverse, havis malcentralizitan sistemon de vilaĝaj konsilioj gvidataj de grandaĝaj estroj elektitaj laŭ merito, ne pro heredeco. La brita kolonia reĝimo, efektivigata per nerekta regado, havis varian sukceson: efika en la nordo danke al haŭsa kunlaboro, modera en la sud-okcidento kaj plejparte malsukcesa en la sud-oriento. Post la sendependiĝo, la britoj, eble por konservi influon aŭ spite al la pli rezistemaj igboj kaj joruboj, lasis la potencon en la manoj de la nordanoj. Ĉi tio nutris, eĉ daŭre nutras ĝis nun, la percepton inter aliaj niĝerianoj, ke nordanoj kredas havi la solan rajton regi.

La cetero de la artikolo estas konsultebla en la sekcio por abonantoj .


---

# Ĉu fino de ŝajne nefinebla konflikto en Kaŭkazo?

**Published:** 2025-09-29

**URL:** https://www.monato.be/publika/013813p.php

**Author:** Maksat KUDAJBERGEN

**Categories:** OPINIO, Politiko

Stalin kreis Sovetion kiel centre regatan landon, kun multaj federaciaj respublikoj sen ajna decidpovo, sed kun reto de internaj kaŝkonfliktoj. Tiuj konfliktoj estis nevideblaj dum la sovetia epoko, sed funkciis kiel horloĝbomboj, kiuj subite komencis eksplodi unu post la alia, kiam la sovetia povsistemo malfortiĝis. Ili estis kaj plu estas iloj de la rusia ŝtato por certigi influon en la vasta postsovietia regiono. Sud-Osetio kaj Abĥazio en Kartvelio, Transnistrio en Moldavio, sennombraj enklavoj en la Fergana Valo, ene de Kirgizio, Taĝikio kaj Uzbekio, Krimeo en Ukrainio ktp, ktp.

Karabaĥo estis unu el tiuj teritorioj, kie azerbajĝanoj kaj armenoj interbataladis dum multaj jarcentoj. En Plata Karabaĥo la plimulto de la loĝantaro estis azerbajĝanoj, kaj ĝia aparteno al Bakuo ne estis temo de disputo, eble kun la escepto de Agdam kaj la ĉirkaŭaj regionoj. En Montara Karabaĥo la etna situacio komplikiĝis jam en la mezepoko. La plimulto de la vilaĝa loĝantaro, ofte nomada kaj migranta longajn vojojn printempe kaj aŭtune, estis azerbajĝanaj turkoj, tamen la urba loĝantaro konsistis el kristanaj armenoj. La azerbajĝanoj nomis sian patrujon Montara Karabaĥo, la armenoj – Arcaĥ.

La cetero de la artikolo estas konsultebla en la sekcio por abonantoj .


---

# Pekliberigo

**Published:** 2025-10-01

**URL:** https://www.monato.be/publika/013802p.php

**Author:** CHO Sung Ho

**Categories:** NOVELO, Literaturo

Iun tagon Julia telefonis al Sonja tardanokte.

„Sonja ...” ŝi hezitis kaj post mallonga silento daŭrigis, „mi volas interparoli kun vi. Ĉu mi povus viziti vin?”

La cetero de la artikolo estas konsultebla en la sekcio por abonantoj .


---

# Metano: potenca, tro subtaksata forcej-gaso

**Published:** 2025-10-02

**URL:** https://www.monato.be/publika/013781p.php

**Author:** Roberto PIGRO

**Categories:** KLIMATŜANĜIĜO, Scienco

Metano estas inter la plej potencaj gasoj ligitaj al la forceja efiko, kvankam ĝi kutime ricevas malpli da atento kompare kun la daŭre priparolata karbondioksido. Fakte, laŭ la Interregistara Spertularo pri Klimatŝanĝiĝo (IPCC) metano kontribuas je ĉirkaŭ 30 elcentoj al la tuta plialtiĝo de la tera temperaturo, kiu okazis ekde la industria revolucio: ja ne malmulto.

La ĉefa kaŭzo de la ĉeesto de metano en la atmosfero estas agrikulturo kaj bruto-bredado; tamen, ankaŭ la ekspluatado de tergaso kaj petrolo ludas gravan rolon. Dum karbondioksido (CO 2 ) povas resti en la atmosfero dum jarcentoj, metano male restas tie averaĝe dum nur 12 jaroj. Spite al tio, ĝia efiko al la plivarmigo de la planedo dum tiu periodo estas ĝis 80-oble pli forta ol tiu de CO 2 , kio ne estas aparte konata. Tial redukti la elfluojn de metano estas urĝe por klopodi limigi la tiom priparolatan kaj timatan klimatan varmiĝon. Laŭ sciencistoj, sen plia limigo de metan-elfluoj, estos preskaŭ neeble atingi la celojn fiksitajn kadre de la Interkonsento de Parizo por limigi la mezuman tutmondan temperatur-altiĝon sub 1,5 gradoj celsiaj.

La cetero de la artikolo estas konsultebla en la sekcio por abonantoj .


---

# Rata Festeno

**Published:** 2025-10-09

**URL:** https://www.monato.be/publika/013805p.php

**Author:** Jado (Wei Yubin)

**Categories:** RAKONTO, Literaturo

La posta fenestro de la distrikta administracia manĝejo estis duonmalfermita, lasante noktan venton envolvi oleecan, dolĉan odoron de fritita porkaĵo, kvazaŭ fermenta invito al kaŝa festeno. Maljuna Ĵou sterniĝis sur la drinkotablo, liaj ronkoj resonis kiel malnova maŝino, dum lia brako premegis duonpladon da ruĝe stufita porkaĵo, ĝia suko kiel malnova inko makulis la faldojn de lia blua Zhongshanzhuang-vesto.

Ĉe la najbara tablo la sekciestro Wang, kun ruĝiĝintaj vangoj kaj okuloj ŝvelintaj kvazaŭ lanternoj, svingis sian brandoglason en ebria malordo.

La cetero de la artikolo estas konsultebla en la sekcio por abonantoj .


---

# Unika universala vortaro, nun ankaŭ kun Esperanto

**Published:** 2025-10-09

**URL:** https://www.monato.be/publika/013806p.php

**Author:** Rainer KURZ

**Categories:** LINGVOLERNADO, Lingvo

Ĉe tagmanĝo bona amiko rakontis al mi pri sia iama kunlernejano Armin Salzmann, kiu havas tre specialan intereson pri lingvoj kaj aparte pri Esperanto. Post nelonge mi renkontis s-ron Salzmann persone en Stutgarto, kaj li rakontis al mi pri siaj interesoj kaj defioj. Li elpensis tre ambician projekton, al kiu li donis la iom pompan nomon Multilingualer Basiswortschatz ( Multlingva Baza Vortprovizo ). Lia celo estis krei unikan vortaron, kiu traduku la 120 plej gravajn vortojn al 101 lingvoj. Li kontaktis min, ĉar li volis aldoni ankaŭ Esperanton.

Kompreneble mi tre scivolis, kiel Armin Salzmann ekhavis la ideon krei tian verkon. En 1988 li havis la ŝancon studi en Birmingham (Anglio) dum unu semestro. La lecionoj estis en la angla. Li elektis la hispanan kiel elektan fremdlingvon kaj tiel lernis la hispanan kune kun la angla. En 2017 lia filino demandis lin, ĉu li ne emus lerni la francan kun ŝi. Poste li lernis ankaŭ la italan kun bona amiko. Kvankam li neniam vere bezonas fremdajn lingvojn kiel vend-reprezentanto pri kompresoroj en suda Germanio, fremdaj lingvoj tamen fariĝis lia ŝatokupo. Li tiam volis aĉeti vortaron listigantan la plej gravajn vortojn en ĉiuj lingvoj de la membroŝtatoj de EU. Li serĉis en bibliotekoj kaj librovendejoj. Nenion li trovis, eĉ en Interreto, kaj li tiel komprenis, ke li devas mem realigi ĝin.

La cetero de la artikolo estas konsultebla en la sekcio por abonantoj .


---

# Indiĝenaj lingvoj: ĉu kultura heredaĵo aŭ minaco por nacia sekureco?

**Published:** 2025-10-09

**URL:** https://www.monato.be/publika/013807p.php

**Author:** Leonardo ARAYA

**Categories:** LINGVA POLITIKO, Lingvo

En Ĉilio la statuso de indiĝenaj lingvoj ne estas unueca. Dum izolitaj insul-lingvoj estas rigardataj kiel kultura heredaĵo ja utila kaj valora el turisma vidpunkto, la propono protekti kaj fortigi lingvojn kiel la mapuĉa kaŭzis profundajn polemikojn, kio interalie kontribuis al la malsukceso de la nova konstitucio proponita en 2022 kaj ĝis nun estigas temon de intensa politika debato.

Ĉilio agnoskas leĝe ses indiĝenajn lingvojn: temas pri t.n. idiomoj ajmara, keĉua, rapanuja, mapuĉa, jagana kaj kaŭeskara. Tamen, tri el ili (rapanuja, jagana kaj kaŭeskara) havas tre malmultajn parolantojn: la jagana kaj la kaŭeskara povas fakte esti priskribitaj kiel preskaŭ formortintaj. Ilia protektado ofte limiĝas al la insulaj komunumoj, kaj okazas io simila al la protektado de endanĝerigitaj bestospecioj, kun neniom da problemoj, protestoj aŭ konfliktoj.

La cetero de la artikolo estas konsultebla en la sekcio por abonantoj .


---

# La Jaro 2032

**Published:** 2025-10-11

**URL:** https://www.monato.be/publika/013803p.php

**Author:** Gabriel Olubunmi OSHO-DAVIES

**Categories:** RAKONTO, Literaturo

Mi milde ridetas dum mi marŝas laŭ la strato, firme tenante pakaĵon en unu mano. Antaŭnelonge trovinte proksiman DHL-centron, mi nun estas survoje por plenumi gravan promeson. Kristnaskaj lumoj ankoraŭ blinkas en butikoj kaj superbazaroj, kiuj flankas la longan straton, kvankam Kristnasko jam pasis antaŭ pli ol tri semajnoj. Estas la jaro 2032 – tute nova jaro, kiu tamen ne alportas ion novan por multaj homoj, kiuj jam spertis multajn Kristnaskojn.

Du aferojn mi ĉiam konsideras kiel personajn normojn: akuratecon kaj plenumon de promesoj. Eĉ kiam cirkonstancoj ekster mia rego kaŭzas, ke mi malsukcesas, mi iel trovas min kulpiganta min mem pro la fiasko. Do, mi estas aparte feliĉa, sendante ĉi tiun pakaĵon al Cici Chan – el Niĝerio al Ĉinio – ĉi tiun trian semajnon de januaro 2032 ...

La cetero de la artikolo estas konsultebla en la sekcio por abonantoj .


---
