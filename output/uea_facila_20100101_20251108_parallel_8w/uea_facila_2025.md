---
source: "UEA Facila (uea.facila.org)"
generated_at: "2025-11-09T12:26:22.773344+00:00"
generator: "retradio_lib.py"
time_range: "2025-01-04 – 2025-11-02"
---


# Reklam-filmeto en Esperanto

**Published:** 2025-01-04

**URL:** https://uea.facila.org/artikoloj/tra-la-reto/reklam-filmeto-en-esperanto-r461

**Author:** Renato Corsetti

**Categories:** Tra la reto

**Audio:** https://uea.facila.org/uploads/monthly_2025_01/FiatkajEsperantored.mp3.f0d97254ca08e404d4f1d383cfe40644.mp3

Fiat 124 S en Tiĉino, Svislando, ĉirkaŭ 1972. Foto: Wikipedia / pizzodisevo CC BY-SA 2.0

Eblas aŭskulti ĉi tiun artikolon, kiun voĉlegis Patrick Morando.

Eble malmultaj legantoj scias, kial la itala aŭtomobil-fabriko FIAT havas la nomon FIAT. Simple temas pri la komencaj literoj de Fabbrica Italiana Automobili Torino [= Itala Fabriko (de) Aŭtomobiloj (en) Torino]. Ĝi estis fondita je la fino de la 19-a jarcento, kiam longaj kaj klaraj nomoj estis laŭmodaj .

Kaj eble malmultaj nuntempaj esperantistoj scias, ke ĉe FIAT iam laboris Giuseppe Grattapaglia, tre fama itala esperantisto. Nuntempe lia nomo estas ligita ĉefe kun la bieno Bona Espero en Brazilo, kiel vi povas legi en jena artikolo en uea.facila . Sed dum la unua parto de sia vivo, li loĝis en Torino kaj laboris ĉe FIAT kiel estro de la fako pri traktoroj .

Hazarde ankaŭ mi loĝis en Torino dum unu jaro komence de la 1970-aj jaroj, kaj tiam mi havis okazon kunlabori kun li ĉe la torina Esperanto-grupo. En tiuj jaroj FIAT havis la ideon reklami siajn aŭtomobilojn per mallongaj filmetoj (po unu filmeto por ĉiu nova aŭtomobilo). Giuseppe Grattapaglia tuj kaptis la okazon por influi siajn kolegojn de la reklama fako kaj konvinki ilin realigi tiujn filmetojn ankaŭ en Esperanto.

Oni devas kompreni, ke en mondo sen interreto, televido estis la plej moderna ilo de la momento kaj tiaj nacilingvaj filmetoj povis esti montrataj en la televido kaj ankaŭ en kinejoj. La filmetoj en Esperanto estis ludataj ĉefe en Esperanto-grupoj kun granda miro pro la moderneco de la afero. Unu el tiuj filmetoj en Esperanto estas ankoraŭ spektebla en Jutubo .

Necesis dubli la filmetojn en Esperanton, kaj Giuseppe tre multe penis por trovi taŭgajn esperantistojn por la dublado. Ĉirkaŭ la jaro 1972 du junaj esperantistoj, Maŭro La Torre kaj mi, ricevis la taskon dubli en Esperanton unu el la filmetoj. Ni ricevis la rolojn de kliento , kiu venas por provi la aŭtomobilon, kaj de teĥnikisto , kiu akceptas lin ĉe la aŭtomobila vendejo. Ni devis prezentiĝi ĉe profesia studio en Romo, kien ni iris kun niaj plej bonaj kravatoj por komenci la dubladan laboron.

Nu, se vi konus Maŭron aŭ min, vi scius, ke ni estis la plej malartismaj homoj en la mondo. Ni ambaŭ preferis amuziĝi legante librojn pri Esperanta gramatiko, sed ne tre interesiĝis spekti filmojn.

Do, roli kiel aktoroj kaj imiti la ĝojan saluton de la vendisto aŭ la dubemajn demandojn de la kliento, estis io ekster nia kapablo. Mi memoras, ke ni bezonis unu tutan matenon por dubli nur la unuajn du frazojn en Esperanto kun la ĝusta intonacio : “Bonan tagon kaj bonvenon ĉe FIAT!” kaj “Mi aŭdis mirindaĵojn pri ĉi tiu aŭtomobilo, ĉu vere estas tiel?”

Ni devis daŭrigi la laboron dum la postaj tagoj, kaj finfine ni bezonis tutan inferan semajnon por dubli 7-minutan filmon.

Aktorado ne estis tasko por ni, sed kiel esperantistoj oni pretas fari ĉion por Esperanto.

Renato Corsetti

7

Renato Corsetti estas italo, profesie psiĥo-lingvisto, nuntempe loĝanta en Britujo. Li estas eksa prezidanto de TEJO kaj poste de UEA, kiu interesiĝas pri ĉiuj aspektoj de la Esperanto-movado.

aktoro: homo, kiu ludas en teatraĵo aŭ filmo.

bieno: kampara ter-posedaĵo.

bon-venon: afabla salut-vorto, per kiu oni akceptas homon ĵus alvenintan.

dubli: anstataŭigi la voĉojn en filmo per aliaj voĉoj, parolantaj (kutime) en alia lingvo.

hazarde: neantaŭvideble, okazinte sen plano aŭ intenco.

infera: terura, suferiga, kvazaŭ oni estus punata post la morto pro la malbonaj agoj, kiuj oni faris dum la vivo.

influi: havi efikon al la pensoj kaj agoj de aliaj homoj.

intonacio: la maniero, laŭ kiu la voĉo altiĝas kaj malaltiĝas dum parolado.

Jutubo (YouTube): populara retejo por alŝuto kaj spektado de filmetoj.

kliento: aĉetanto en vendejo; homo, kiu venas al profesiulo por ricevi ties servojn.

kolego: homo kun la sama profesio aŭ membro de la sama asocio.

kravato: longa tuko, kiun homo (kutime viro) ligas ĉirkaŭ sia kolo.

kun-labori: okupiĝi kune pri iu komuna laboro aŭ projekto.

laŭ-moda: sekvanta la plej nuntempan, popularan kutimon, rilate al vestoj kaj al aliaj aferoj, kiuj rapide ŝanĝiĝas.

realigi: fari ion, por ke ĝi fariĝu reala, anstataŭ resti nur ideo.

rolo: tio, kion diras kaj faras aganto en teatraĵo aŭ filmo; la funkcio aŭ agado, kiun iu aŭ io devas plenumi; roli: esti unu el la agantoj en teatraĵo aŭ filmo, kaj ankaŭ en ofico, ludo, aŭ alia okazo.

studio: laborejo, en kiu oni produktas filmojn, radio- aŭ televid-programojn, muzikon, kaj simile.

Foto: Wikipedia / Thelmadatter CC BY-SA 4.0

teĥnikisto: teknikisto.

traktoro: peza veturilo, uzata por prilabori kampojn aŭ por tiri aliajn pezajn maŝinojn aŭ veturilojn.


---

# Rubeno Fernandez

**Published:** 2025-01-05

**URL:** https://uea.facila.org/niaj-legantoj/rubeno-fernandez-r75

**Categories:** Niaj legantoj

En 1998 mi iĝis diplomito pri kataluna filologio kaj lingvistiko kaj tiun jaron ankaŭ eklernis Esperanton. Mi ekinstruis ĝin en 2000 en Koreujo por la Ŭonbulisma Eklezio, en klubaj kursoj en Barcelono de 2011 al 2017, kaj ekde 2019 en la Hispana Distanca Nacia Universitato (UNED). En 2001 mi ekinstruis ankaŭ la hispanan kiel fremdan lingvon en korea altlernejo, en 2002-03 en japana privata lingvolernejo, per videokonferenco (kaj dume redaktis la esperantan korespondon de la prezidanto de Esperanto-Propaganda Asocio de Oomoto), kaj en 2005-2008 en la Universitato de Havajo (Honolulu).

En 2001 mi ricevis diplomon kiel Cseh-instruisto kaj trapasis la mezan ekzamenon de ILEI, en 2003 ricevis licencon por instrui en katalunaj altlernejoj kaj diplomon pri instruado de la hispana kiel fremdan lingvon, kaj en 2010 du magistrajn diplomojn de la Universitato de Havajo pri hispana filologio kaj aplikata lingvistiko. En 2017 mi trapasis la KER-ekzamenon de UEA je nivelo C1 kaj 10-horan kurson pri Eo-instruado. De 2010 ĝis 2020 mi instruis la katalunan, hispanan kaj anglan lingvojn kaj katalunan literaturon en publikaj lernejoj al geknaboj kaj enmigrintoj. En 2011-2012 laboris kiel konsultisto kaj trejnisto de instruistoj de enmigrintaj infanoj, kaj en 2015 instruis enkondukan lingvistikon en la Universitato de Barcelono.

Prelegis en Internacia Kongresa Universitato (2017), Esperantologia Konferenco (2023) kaj du fojojn en AMO-seminarioj, krom multaj aliaj okazoj. Publikigis artikolojn en Literatura Foiro , Beletra Almanako , Lingvaj Problemoj kaj Lingvoplanado , Libera Folio , kaj aliaj. Nuntempe laboras kiel arĥivisto.


---

# Ekparolu! - Grupa leciono - Rakonto pri la plej granda poŝto-rabo

**Published:** 2025-01-05

**URL:** https://uea.facila.org/filmetoj/ekparolu-grupa-leciono-rakonto-pri-la-plej-granda-pos%CC%82to-rabo-r327

**Categories:** Filmetoj

[Embed] https://www.youtube.com/embed/_VrcnJGzv4o?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Subirats

**Published:** 2025-01-07

**URL:** https://uea.facila.org/loke/subirats-r91

**Categories:** Loke

Subirats (Subirac') estas kataluna municipo/komunumo/civito kun iuj 3000 loĝantoj, ĉirkaŭ unu horon for de Barcelono, en regiono Penedès fama pro siaj vinoj kaj vitejoj. Ĝi konsistas el deko da vilaĝoj, kaj la urbodomo situas en vilaĝo Sankta Paŭlo de Ordalo (Sant Pau d'Ordal). En la sama vilaĝo situis ankaŭ la antikva Hispana Esperanto-Muzeo , fondita de Ludoviko Hernandez Yzal en 1968. En 2020 la heredintoj de Hernandez Yzal donacis la kolekton al la magistrato, kiu translokis ĝin en la lokan arĥivejon de la urbodomo. En 2024 estis inaŭgurita en nova salono de la urbodomo konstanta ekspozicio pri Esperanto, nomata Esperanto-Muzeo de Subirats kaj vizitebla unu tagon monate. La kolekto ankoraŭ estas katalogota, kaj konsistas el pli ol 1000 skatoloj (100 metroj da bretoj) da revuoj, libroj, presaĵoj kaj objektoj.

Promenado laŭ la ŝoseo de la fervoja haltejo ĝis Sankta Paŭlo de Ordalo, tra la kamparo, en Decembro.

Parta vido de la interno de la arĥivejo. Ĉiuj skatoloj apartenas al la kolekto de la Hispana Esperanto-Muzeo .


---

# Vicente Paulo de Sales

**Published:** 2025-01-12

**URL:** https://uea.facila.org/niaj-legantoj/vicente-paulo-de-sales-r77

**Categories:** Niaj legantoj

Saluton, Mi estas Vicente Paulo de Sales el Brazilo. Mi estas edziĝinta kaj patro de du gefiloj. Emerita, 66-jaraĝa, mi estas estrarano de la Societo Esperantista de Minas-Ĵerajso (SEM) ekde 2019 en Belo Horizonto, kaj ekde 2023 membro de la Rotaria e-Klubo de Esperanto. Mi estas amatora kuristo kaj gitaristo. Mi eklernis Esperanton en 2013, sed vere engaĝiĝis en la movado kiam mi fariĝis kasisto de SEM. Tiam mi rimarkis, ke esperantistoj ofte estas nevideblaj en la neesperanta mondo. Por pli vaste disvastigi Esperanton, ni kreis du markojn kun originalaj emblemoj:

Esperanto Kuras , por montri Esperanton dum sportaj eventoj, precipe kuradoj;

Esperanto Muzikanta , por elstarigi Esperanton en muzikaj prezentadoj.

Nuntempe ni planas prezenti Esperanton en lernejoj, por komenci konatigi homojn kun ĝi. Ŝajnas, ke en mia urbo neniu scias pri la ekzisto de Esperanto. Mi partoprenis la Universalan Kongreson en Tanzanio kaj eĉ kreis prezentaĵon pri mia sperto dum tiu tre agrabla internacia renkontiĝo. Frate salutas vin, Vicente Paulo de Sales.

Niaj emblemoj :

Niaj retejoj :

Retpaĝo de SEM: https://esperantomg6.wordpress.com/ Facebook: https://www.facebook.com/esperantobhmg Instagram: SEM: https://www.instagram.com/esperantobhmg Esperanto Kuras: https://www.instagram.com/esperantokuras Esperanto Muzikanta: https://www.instagram.com/esperantomuzikanta

https://rotaryclubdeesperantobrasil.org/


---

# Origamioj 1. LA SKATOLO

**Published:** 2025-01-14

**URL:** https://uea.facila.org/filmetoj/origamioj-1-la-skatolo-r322

**Categories:** Filmetoj

[Embed] https://www.youtube.com/embed/jQQyIghUH1I?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Barry Friedman

**Published:** 2025-01-14

**URL:** https://uea.facila.org/niaj-legantoj/barry-friedman-r79

**Categories:** Niaj legantoj

Mi unue eksciis pri Esperanto antaŭ proksimume 35 jaroj, kiam mi havis proksimume 35 jarojn. Iu hazarde menciis ĝin al mi. Tio okazis en Dallas, Teksaso, Usono. Mia reago, eksciinte pri la ekzisto de Esperanto, estis iri al la loka biblioteko por legi pri ĝi. (Memoru, ke tiam ne ekzistis la koncepto de retpoŝto aŭ interreto.) Mi trovis, ke Amerika Esperanto-Societo proponis senpagan,10-lecionan poŝtan kurson. La kursgvidantoj asertis, ke post 10 lecionoj, la lernanto scios la tutan bazan gramatikon kaj sufiĉe da baza vortprovizo por povi konversacii en Esperanto. Tiu aserto ŝajnis al mi nekredebla. Tamen mi aliĝis al la kurso por provi lerni almenaŭ bazan nivelon de Esperanto. Krome mi legis pri D-ro Zamenhof. Li naskiĝis kaj kreskis ne malproksime de tie, kie kelkaj el miaj geavoj naskiĝis kaj kreskis; tio ŝajnis kiel signo de bonŝanco por ke mi provu lerni Esperanton! Proksimume unu semajnon post kiam mi aliĝis al la kurso, mi ricevis la unuan lecionon per poŝto. La leciono inkluzivis skriban klarigon pri Esperanto plus kelkajn hejmtaskajn demandojn. Mi devis respondi la hejmtaskodemandojn kaj resendi ilin retpoŝte kun mem-adresita, afrankita koverto. Mi do faris tion. Proksimume du semajnojn poste, mi ricevis miajn korektitajn hejmtaskojn plus la duan lecionon. Mi faris ĉiujn dek lecionojn kaj poste ricevis diplomon! Poste mi aĉetis anglan/esperantan vortaron kaj abonis esperantlingvan revuon. Estis sekcio en tiu revuo pri trovado de korespondantoj. Do mi elektis korespondanton el urbeto en apenaŭ konata lando. Mi povis skribi leteron priskribantan min kaj aldonis plurajn demandojn. Mi metis la leteron en koverton kaj iris al la poŝtoficejo por sendi ĝin. Proksimume monaton poste, mi ricevis respondon. Mia korespondanto komprenis ĉion, kion mi skribis, kaj mi povis kompreni ĉion, kion li skribis!! Mi estis ege surprizita!!! Post nur dek lecionoj mi povis interkomuniki kun iu en Esperanto. Tio estus neebla per iu ajn alia lingvo. Pro tio mi inspiriĝis esti pli aktiva en Esperanto. Ĉar aliaj homoj en la pasinteco verkis originalajn novelojn en Esperanto kaj tradukis novelojn en Esperanton, mi decidis daŭrigi tiun agadon. Estas du lokoj kie miaj verkoj troveblas: https://verkoj.com/verkistoj/barry-friedman/ kaj https://eo.wikipedia.org/wiki/Barry_Friedman Bonvolu legi tiujn verkojn kaj doni al mi viajn opiniojn pri ili. Mi provas traduki novelojn de aŭtoroj loĝantaj en diversaj partoj de la mondo kaj traktantaj variajn temojn. Ja Esperanto estas "La Universala Lingvo", ĉu ne ! Mi esperas, ke miaj noveloj kaj miaj tradukoj inspiros aliajn homojn verki pli da noveloj kaj traduki aliajn novelojn! Mi ĉiam ĝojas havi korespondamikojn de iu ajn loko en la mondo. Ni povas diskuti ajnan temon. Mia retadreso estas mitderfinger56##gmail.com


---

# KATARAKTO - "DU MINUTOJ da MEDICINO"    PAULO SERGIO VIANA

**Published:** 2025-01-15

**URL:** https://uea.facila.org/filmetoj/katarakto-du-minutoj-da-medicino-paulo-sergio-viana-r321

**Categories:** Filmetoj

[Embed] https://www.youtube.com/embed/OlA4iefQcvQ?width=100%25&height=86.25

2

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Lingva Provoko n-ro 67 (BABILADO kaj KONVERSACIO)

**Published:** 2025-01-15

**URL:** https://uea.facila.org/filmetoj/lingva-provoko-n-ro-67-babilado-kaj-konversacio-r328

**Categories:** Filmetoj

[Embed] https://www.youtube.com/embed/NPXeTxJvXes?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Agado en Zaozhuang

**Published:** 2025-01-16

**URL:** https://uea.facila.org/artikoloj/movado/agado-en-zaozhuang-r462

**Author:** Alessandra Madella

**Categories:** Movado

**Audio:** https://uea.facila.org/uploads/monthly_2025_01/AgadoenZaozhuangred.mp3.9fc6e055b709c1a37a6375c905f3a002.mp3

S-ro Semio instruas pri Esperanto al mezlernejanoj

Eblas aŭskulti ĉi tiun artikolon, kiun voĉlegis Arko.

Ĉi tiu artikolo unue aperis en la retejo de Ĉina Radio . Ĝi estas simpligita por legantoj de uea.facila .

Fine de oktobro 2024 studentaj kluboj ĉe la universitato Zaozhuang partoprenis en du-taga sub-ĉiela agado por varbi novajn membrojn. Ankaŭ la studenta Esperanto-klubo partoprenis en tiu agado.

La Studenta Esperanto-Klubo agadas

Volontulinoj prezentis la agadon de la Esperanto-klubo kaj logis aliajn studentojn per ludo pri la prefikso mal- , donante kiel premion poŝtkarton de la Esperanto-Muzeo.

Studentino ludas per la prefikso "mal-"

En la antaŭa tago, mi mem kaj aliaj instruistoj el la Esperanto-fako de la Universitato Zaozhuang vizitis la malnovan Urban Bibliotekon. Ĉeestis ankaŭ aktivuloj de la Esperanto-Muzeo. Al la direktorino de la biblioteko ni donacis belajn librojn en Esperanto.

Zhang Yan (Hirundo) transdonas la librojn al la Lernejestro kaj Sekretario

Post la biblioteko ni vizitis la apudan Mezlernejon 41, unu el la plej famaj en la urbo. Tie atendis nin instruistino Ju Xiuna (Suna), kiu lernis Esperanton ĉe Sun Mingxiao (Semio), la fondinto de la Esperanto-Muzeo. Ŝi prezentis nin al la lernejestro kaj al la partia sekretario, kiuj tre afable bonvenigis nin kaj niajn librajn donacojn. Ili varme akceptis la proponon de s-ro Semio dediĉi tutan bretaron de la biblioteko al pliaj libroj en aŭ pri la internacia lingvo. Same varme ili permesis, ke ni prezentu Esperanton al lerneja klaso dum nia vizito. Certe interesis ilin ankaŭ la fakto, ke per Esperanto la lernantoj povos korespondi kun samaĝuloj en aliaj landoj. Ili konsentis, ke juna instruisto Li Bochuan (Briko) revenu por plie instrui, cele al la kreado de klubo por lernantoj. Instruisto Briko estas diplomito de la Interlingvistikaj Studoj en Poznano, Pollando. (Pri la kurso en Poznano jam aperis artikolo en uea.facila .)

Granda klaso da lernantoj sekvis la lecionon kun forta intereso. Kelkajn vortojn kaj simplajn frazojn en Esperanto ili jam konis danke al la pretiga laboro de instruistino Suna. S-ro Semio rakontis al ili pri la historio de la internacia lingvo en Ĉinio kaj en la mondo, kaj li prezentis ankaŭ la bazajn gramatikajn regulojn. Choi Manwon el Koreio alparolis la lernantojn en la korea kaj en Esperanto kun ĉina traduko, kaj mi prezentis salutojn en diversaj lingvoj kaj instruis kelkajn simplajn demandojn kaj respondojn.

Alessandra instruas Esperanton en la klasĉambro

Fine Zhang Yan (Hirundo), la prezidantino de la Esperanto-Klubo de Shandong, prezentis la Esperanto-Muzeon kaj la agadojn de la klubo. Ĉiuj lernantoj ricevis broĉeton kun verda stelo kaj poŝtkartojn de la Muzeo.

Alessandra Madella

10

1

Alessandra Madella estas italino, nun loĝanta en Ĉinujo. Ŝi instruas Interkulturan Komunikadon kaj Esperanton ĉe la Universitato de Zaozhuang. Ŝi estas vic-prezidanto de ILEI (Internacia Ligo de Esperantistaj Instruistoj).

bon-venigi: akcepti ĵus alvenintan homon aŭ novan aferon en maniero afabla kaj kor-gajiga.

bretaro: meblo, kiu entenas librojn aŭ aliajn objektojn.

broĉo: malgranda kaj bela objekto, kiun homo alfiksas al siaj vestoj por beligi sin.

WikiHow to wear a brooch CC BY-NC-SA 3.0

ĉe-esti: esti tie en la loko, kie io okazas.

dediĉi: plenkore doni ion aŭ doni sin mem por iu celo aŭ agado.

diplomito: homo ricevinta dokumenton por montri sukcesan plenumon de ekzameno aŭ kurso ĉe lernejo, universitato aŭ simile.

direktoro: ĉefo de oficejo, laborejo, komerca organizaĵo, asocio aŭ simile.

inter-lingvistiko: scienca studado pri plan-lingvoj (kiel ekzemple Esperanto), kaj pri la politiko de internacia kaj interkultura komunikado kaj simile.

partio: grupo de homoj, kiuj agas kune por atingi komunajn politikajn aŭ sociajn celojn.

parto-preni: esti unu el la homoj, kiuj ĉe-estas kaj kune aktivas en iu komuna agado.

prefikso: vortero, kiun oni aldonas antaŭ radiko por krei novan vorton; ekzemploj de Esperantaj prefiksoj estas mal-, re-, dis-.

varbi: konvinki homon membriĝi en grupo aŭ movado; konvinki homon partopreni en iu projekto.

volontulo: homo, kiu proponas sin por plenumi taskon aŭ fari laboron, plej ofte sen-page.


---

# EsKu - Epizodo 66 - Ilona Koutny

**Published:** 2025-01-20

**URL:** https://uea.facila.org/filmetoj/esku-epizodo-66-ilona-koutny-r329

**Categories:** Filmetoj

[Embed] https://www.youtube.com/embed/5TRy0YyQZmw?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Ĉu malpli vojaĝi por savi la naturon?

**Published:** 2025-01-23

**URL:** https://uea.facila.org/artikoloj/lega%C4%B5oj/%C4%89u-malpli-voja%C4%9Di-por-savi-la-naturon-r463

**Author:** Thomas Bormann

**Categories:** Legaĵoj

**Audio:** https://uea.facila.org/uploads/monthly_2025_01/Chumalplivojaghi.mp3.3b840f8c1c6d8c35f5add677f1824886.mp3

Eblas aŭskulti ĉi tiun artikolon, kiun voĉlegis Thomas Bormann.

Renkonti aliajn esperantistojn sur alia kontinento – tio estas tre bela sperto! Mi vojaĝis de mia hejmlando Germanio al Tanzanio en Afriko por partopreni la Universalan Kongreson de Esperanto en la urbo Aruŝo. Mi ĝojis babili kun esperantistoj el Tanzanio, el Burundo, el Kongo.

Sed: tiu mia vojaĝo de Eŭropo al Afriko ne estis bona por la naturo. Por atingi Tanzanion mi vojaĝis per aviadilo. Aviadiloj bezonas multe da energio: por la flugo de Eŭropo al Afriko mia aviadilo bezonis ĉirkaŭ 24.000 litrojn da keroseno por transporti min kaj la aliajn 200 pasaĝerojn .

La motoroj de la aviadilo bruligas la kerosenon. Tio ebligas al la aviadilo flugi kaj rapide atingi sian celon. Jen la bona flanko de tiu tekniko. Sed malbone estas, ke dum la bruligo de la keroseno la motoroj de la aviadilo elblovas multe da gaso en la aeron, ekzemple karbon-dioksidon (CO 2 ).

Karbon-dioksido estas malbona por nia klimato . Ju pli da karbon-dioksido troviĝas en la aero, des pli varma fariĝas la klimato sur nia Tero. De multaj jardekoj la meznombra temperaturo sur la Tero fariĝas ĉiam pli alta kun danĝeraj sekvoj: la glacio ĉe la poluso j malaperas, la nivelo de la maro fariĝas pli alta, okazas pli oftaj kaj pli grandaj fajregoj, inundoj , kaj sekaj periodoj.

Motoroj blovas karbon-dioksidon en la aeron, kaj la kvanton eblas mezuri. Ekzemple, pro mia flugvojaĝo de Eŭropo al Tanzanio kaj reen 5000 kilogramoj estis blovitaj en la aeron: 5000 kilogramoj da karbon-dioksido kaj aliaj gasoj kun malbona efiko al la klimato. 5000 kilogramoj: jen la sumo de mia persona CO 2 de tiu vojaĝo. Ĉiu homo, kiu vojaĝis kun mi, kulpas pri pliaj 5000 kilogramoj.

5000 kilogramoj egalas al kvin tunoj. Fakuloj nombras la CO 2 -elblovadon laŭ tunoj .

Se ni, la homaro de la tuta mondo, NE volas kaŭzi varmiĝon de la Tero, la CO 2 -sumo de ĉiu homo sur la Tero ne estu pli alta ol po unu tuno. Tion diras sciencistoj. Sed jam nun la nombroj estas multe pli altaj. Meznombre ĉiu homo sur la tero havas CO 2 -sumon de 4,7 tunoj: multe pli ol la Tero povas elteni .

Ĉefe en riĉaj landoj, kie homoj uzas multe da energio, la nombroj estas tre altaj. Jen, por doni ekzemplojn, ok landoj:

Kiom da tunoj persone kaj jare en kiu lando?

(Fonto: statista 2024)

En preskaŭ ĉiu lando la CO 2 -sumo de ĉiu homo estas multe pli alta ol unu tuno. Sekve troviĝas pli kaj pli da karbon-dioksido en la aero, sekve la klimato pli kaj pli varmiĝas.

Memoru: unu tuno jare estu la persona limo. Sed mia CO 2 -sumo jam atingis kvin tunojn nur pro mia flugvojaĝo al Afriko.

Kion fari?

Unu solvo estus uzi ne aviadilon, sed trajnon . Per trajno la CO 2 -sumo estas multe malpli alta.

Komparo inter diversaj veturiloj: CO 2 el-lasata ĉiu-kilometre por 1 persono

(Fonto: European Environment Agency, Bundesumweltamt)

Kiel vi vidas, se vi vojaĝas per aviadilo via persona CO 2 -sumo estas 285 gramoj por ĉiu kilometro, sed nur 14 gramoj se vi vojaĝas per trajno. Kaj se la trajno estas elektra, ricevanta sian energion per suno aŭ vento, la CO 2 -sumo estas eĉ sub unu gramo por ĉiu kilometro. Tamen vojaĝo per trajno kutime bezonas pli da tempo.

Problemo estas, kiel vojaĝi al aliaj kontinentoj. Ekzemple, ne eblas vojaĝi per trajno de Germanio al Tanzanio. Ne ekzistas fervojo inter tiuj landoj kaj la distanco estas tro longa. Sekve, ne ekzistas perfekta solvo por tiu problemo. Ĉiu devas mem decidi, ĉu vojaĝi aŭ ne – tamen pensu pri la sekvoj por la naturo!

Thomas Bormann

6

1

Thomas Bormann estas germana esperantisto, profesie ĵurnalisto. Li laboris ĉe radio-stacio, sed intertempe estas emerito. Li lernis Esperanton en la 70-aj jaroj kaj aktivis en TEJO. Nun li estas ano de la komitato de UEA.

distanco: spaco inter du lokoj.

el-teni: havi la forton, energion, volon por akcepti malagrablan situacion sen plendi aŭ subiĝi.

fer-vojo: sistemo de feraj vojoj, sur kiuj veturas vagonaroj.

gramo: milono de kilogramo.

inundo: nenormala superfluo de akvo, kiu kovras la teron.

ju... des...: la du vortoj kune montras, ke dum la unua afero ŝanĝas sian valoron, ankaŭ la alia ŝanĝas sian valoron samtempe.

karbon-dioksido: gaso (CO2), kiun ĉiuj bestoj elspiras; ĝi kontribuas al la varmigo de la Tero.

keroseno: brul-materialo uzata interalie por aviadiloj.

klimato: veteraj kondiĉoj en difinita regiono, aŭ en la tuta Tero, dum longa periodo.

kontinento: Afriko, Ameriko, Azio, Eŭropo kaj Oceanio estas kontinentoj; granda regiono de la tero.

litro: difinita kvanto de akvo, lakto, biero aŭ simile.

motoro: aparato por transformi energion en movadon; maŝino, kiu funkciigas aŭtomobilon, trajnon al alian veturilon aŭ maŝinon.

Fonto: Wikimedia / Berthold Werner CC SA 4.0

parto-preni: esti unu el la homoj, kiuj ĉe-estas kaj kune aktivas en iu komuna agado.

pasaĝero: vojaĝanto portata en veturilo.

Fonto: Wikimedia / Dike Chukwuma CC SA 4.0

poluso: la plej norda aŭ la plej suda punkto de la mondo. temperaturo: kvanto de varmeco.

trajno: fer-voja veturilo.

trans-porti: portadi homojn aŭ objektojn de unu loko al alia.

tuno: mil kilogramoj.


---

# VINTRA FABELO - Kajto

**Published:** 2025-01-25

**URL:** https://uea.facila.org/filmetoj/vintra-fabelo-kajto-r330

**Categories:** Filmetoj

[Embed] https://www.youtube.com/embed/MuXllzs7xDo?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Andreas Zervas

**Published:** 2025-01-26

**URL:** https://uea.facila.org/niaj-legantoj/andreas-zervas-r81

**Categories:** Niaj legantoj

Mi nomiĝas Andreas Zervas. Mi naskiĝis en Patraso, Grekio, sed en 1987 mi translokiĝis al Tesaloniko, kie mi loĝas ĝis nun.

Mi estas emerita industria kemiisto kaj magistro pri komerca administrado. Mi estas ankaŭ atestita trejnisto por plenkreskuloj, kio helpas min pli efike instrui kaj organizi lernado-spertojn por miaj studentoj.

Mi pasias pri legado, kuirado, konstruado de objektoj, kaj verkado. Mi ĝuas verki mallongajn rakontojn kaj poemojn, kaj mi tradukas grekajn poemojn al Esperanto por disvastigi la grekan kulturon en Esperantujo.

Mia edzino kaj mi havas du filinojn, sed ankoraŭ ne genepojn.

Esperanton mi ekkonis jam en mia infanaĝo, ĉar mia patro rakontis al mi pri ĝi kaj ĝiaj idealoj. En 2019 mi eklernis la lingvon unue per Duolingo kaj poste per aliaj rimedoj, inkluzive de retaj Esperanto-kursoj kaj grekaj Esperanto-libroj. Mi pasie plu lernas ĝin, ĉar Esperanto estas mirinda maniero konektiĝi kun homoj tra la mondo. Mi regule partoprenas eventojn, kie mi utiligas la lingvon kaj malkovras ĝian kulturon.

Krome, mi aktive partoprenas en grupoj kiel "Eŭropaj Aktivuloj por Esperanto" kaj "Balkana-Danuba Kunlaboro," kiuj celas plifortigi kunlaboron inter diversaj Esperanto-komunumoj. Ekde 2025, mi estas elektita kiel observanto de Helena Esperanto-Asocio (HelEA) ĉe Universala Esperanto-Asocio (UEA). Mi ankaŭ estas membro de UEA kaj ILEI.

Nuntempe, mi klopodas plifortigi HelEA, la tutgrekian Esperanto-organizon, kaj mi laboras por fondi Esperanto-klubon en Tesaloniko. Ĉar en Grekio mankas aktivaj grekaj instruistoj, mi mem instruas Esperanton rete al grekaj komencantoj, dum mi daŭre lernas kaj plibonigas mian lingvokonon.


---

# Referendumo, ĉu demokratia ilo?

**Published:** 2025-01-30

**URL:** https://uea.facila.org/artikoloj/opinioj/referendumo-%C4%89u-demokratia-ilo-r464

**Author:** Laurent Ramette

**Categories:** Opinioj

**Audio:** https://uea.facila.org/uploads/monthly_2025_01/Referendumored.mp3.2d5ce898f89b91030c4cefa97147d36b.mp3

Eblas aŭskulti ĉi tiun artikolon, kiun voĉlegis Patrick Morando.

Referendumo , ĉu demokratia ilo?

Unua-vide la demando ŝajnas absurda . La vorto " demokratio " devenas de du grekaj vortoj, kiuj signifas "popolo" kaj "rego". Tial referendumo, kiu estas rekta popola esprimo, devus esti konsiderata perfekta demokratia ilo por decidi pri grava politika temo. Sed fakte referendumoj malofte estas tiaj. Kial?

Unue, ĉar referendumoj estas foje uzataj por ĉirkaŭ-iri aŭ rekte rompi la leĝon.

Kiam demokratia ilo ebligas la finon de demokratio, ĝi fakte fariĝas maldemokratia en sia efiko. Tio okazis ekzemple en Francio dum la mezo de la dek-naŭa jarcento, kiam la ŝtatestro okazigis referendumon por forigi la respublikon kaj restarigi imperion .

Cetere moderna demokratio estas ne nur sistemo en kiu la decidopovo apartenas al la popolo, tio estas al la plimulto de la popolo. Ĝi ankaŭ estas sistemo en kiu la rajtoj de malplimultoj estas defendataj. Ekzemple referendumo, kiu proponus forigi la voĉdon- rajton de samseksemuloj , estus maldemokratia. Krome, moderna demokratia ŝtato estas parto de monda inter-ŝtata sistemo. Sekve de tio, la popolo de unu lando ne rajtas trudi ian decidon al la popolo de alia lando, se tia decido estas kontraŭa al la internacia juro . Tial unu ŝtato ne povas per referendumo aneksi regionon apartenantan al alia lando.

Due, ĉar referendumoj estas ofte uzataj pro malbonaj kialoj kaj en malbonaj manieroj.

Ekzemple David Cameron, la tiama ĉefministro de Britio, decidis okazigi referendumon pri la plua membreco de Britio en Eŭropa Unio (EU). Tiu elekto ne fontis el postulo de la brita popolo, sed estis reago al premoj interne de lia propra politika partio . La rezulto de tiu referendumo okazinta en 2016 estis 52% por la malmembriĝo kaj 48% kontraŭ. Sed lastatempaj opiniesploroj montris, ke 55% de homoj en Britio nuntempe opinias, ke eliri el EU estis malbona decido, dum nur 33% opinias, ke tio estis bona decido.

La ĉi-supra ekzemplo montras aliajn problemojn pri la maniero uzi referendumojn. La aparteno al EU, tio estas al politika kaj ekonomia supernacia organizo, estas malsimpla temo. Simpligitaj aŭ eĉ malpravaj argumentoj disvastigitaj de popolistoj povas esti pli konvinkaj ol teknikaj veroj. Decido farita surbaze de malveraj informoj ne povas esti demokratia.

Malgraŭ ĉio ĉi referendumo povas esti demokratia ilo. Per la rekta partopreno de la civitanaro , referendumo povas fortigi kaj pravigi gravan decidon. Sed por esti tia ĝi devas plenumi kelkajn kondiĉojn. Kompreneble ĝi devas observi la naciajn kaj internaciajn leĝojn. Ideale la demando starigita de la referendumo devas esti facile komprenebla por ĉiuj, kaj la sekvoj de jesa rezulto devas esti klare difinitaj. Laste, la atendata rezulto devas havi la subtenon de granda plimulto de la popolo.

Laurent Ramette

9

1

Laurent Ramette estas franca esperantisto, iama tradukisto kaj aktuale juristo. Li loĝas en Luksemburgo, kie li laboras en la Tribunalo de la Eŭropa Unio. Krom pri sia fako li aparte interesiĝas pri literaturo, kinarto, politiko kaj internaciaj rilatoj.

absurda: kontraŭa al la komuna saĝo; ridinda.

aneksi: enpreni en sian ŝtaton terpecon aŭ regionon, kiu apartenas al alia ŝtato.

argumento: fakto aŭ kialo, kiun oni prezentas por konvinki iun aŭ por montri la pravecon de iu ideo.

civitano: persono apartenanta al ŝtato, regiono aŭ urbo, kun politikaj rajtoj pro tiu aparteno.

demokratia: bazita sur justa kaj egala sistemo, laŭ kiu ĉies opinio estas konsiderata.

demokratio: sistemo de regado, laŭ kiu la tuta popolo elektas siajn politikistojn per voĉ-donado.

de-veni: veni de iu loko, fonto aŭ situacio; rezulti de.

imperio: granda ŝtato, kiu konsistas el pluraj landoj kutime regataj de unu tre forta lando.

juro: la aro da reguloj kaj leĝoj, kiuj difinas la rajtojn kaj devojn de homo aŭ de organizaĵoj.

malplimulto: malpli granda homgrupo interne de regiono aŭ lando, kiu diferencas de la ĉefa parto de la loĝantaro pro malsama deveno, religio, lingvo aŭ simile.

partio: grupo de homoj, kiuj agas kune por atingi komunajn politikajn aŭ sociajn celojn.

parto-preno: ĉe-estado aŭ kunfarado en iu komuna aranĝo.

plenumi: plene fari tion, kio necesas; efektivigi.

reago: tio kion oni faras, pensas aŭ sentas responde al iu situacio aŭ okazaĵo.

referendumo: okazo, kiam ĉiuj plenrajtaj loĝantoj de iu ŝtato akceptas aŭ malakceptas iun politikan proponon.

respubliko: ŝtato, kies estro ne estas reĝo, sed homo elektita de la popolo.

samseksemulo: homo, kiu estas logata de homoj de la sama sekso.

sub-teno: helpo al homo, asocio, projekto, politiko aŭ simile, por ke ĝi sukcesu.

trudi: devigi iun akcepti malagrablan aferon.

voĉ-doni: esprimi sian opinion (voĉon) pri iu demando aŭ propono, por ke ĝi estu nombrata; esprimi sian opinion per signo sur papereto pri la elektado de politikisto.


---

# Kio okazis al la fruaj elektraj aŭtoj?

**Published:** 2025-02-01

**URL:** https://uea.facila.org/filmetoj/kio-okazis-al-la-fruaj-elektraj-a%C5%ADtoj-r331

**Categories:** Filmetoj

[Embed] https://www.youtube.com/embed/_3lGixxKNJg?width=100%25&height=86.25

2

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# EsKu - Epizodo 60 - Renato Corsetti

**Published:** 2025-02-14

**URL:** https://uea.facila.org/filmetoj/esku-epizodo-60-renato-corsetti-r332

**Categories:** Filmetoj

[Embed] https://www.youtube.com/embed/ffOYb1_0sMM?width=100%25&height=86.25

2

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Mia Asocio, Mia Urbo - Minga Guazú, Paragvajo - Alexandra Mendieta

**Published:** 2025-02-15

**URL:** https://uea.facila.org/filmetoj/mia-asocio-mia-urbo-minga-guaz%C3%BA-paragvajo-alexandra-mendieta-r333

**Categories:** Filmetoj

[Embed] https://www.youtube.com/embed/HRCqHyf_-YY?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Renato Corsetti: energia, lerta kaj kuraĝa

**Published:** 2025-02-17

**URL:** https://uea.facila.org/artikoloj/homoj/renato-corsetti-energia-lerta-kaj-kura%C4%9Da-r465

**Author:** Humphrey Tonkin

**Categories:** Homoj

**Audio:** https://uea.facila.org/uploads/monthly_2025_02/RenatoCorsettired.mp3.15f4a439ec74cc173661530628c95879.mp3

Renato parolas dum la UK en Aruŝo, 2024.  Foto: John Huang

Eblas aŭskulti ĉi tiun artikolon, kiun voĉlegis Maurizio ‘Rico’ Giacometto.

Ekzercon pri tiu ĉi artikolo solvu ĉe ! La 1-an de februaro forpasis Renato Corsetti, eble la plej konata homo el ĉiuj aktivaj esperantistoj pro siaj energio, lerteco kaj kuraĝo. Renato estis universalisto, kiu kredis, ke Esperanto estas lingvo por la tuta mondo. Li opiniis, ke Esperanto devas resti simpla, facile lernebla, kaj vere tutmonda – por homoj el ĉiuj landoj kaj ĉiuj opinioj. Li kredis, ke honesta interŝanĝo de ideoj estas la vojo al paco kaj kompreno. Li ĉiam pensis pozitive , kaj kapablis kunlabori kun aliaj parolantoj kaj subtenantoj de Esperanto de ĉiuj kredoj kaj konvinkoj. Renato naskiĝis en Romo, Italio, en 1941, kaj lernis Esperanton kiel junulo dum la 1960-aj jaroj. Li restis fidela uzanto kaj subtenanto de la lingvo ĝis siaj lastaj tagoj. Mi persone konis lin dum preskaŭ sesdek jaroj. Li estis prezidanto de TEJO, la Tutmonda Esperantista Junulara Organizo de 1971 ĝis 1973, kaj prezidanto de Universala Esperanto-Asocio (UEA) de 2001 ĝis 2007. Li korespondis kun aktivuloj por Esperanto en ĉiu angulo de la mondo: li subtenis ilian laboron, proponis konsilojn, kaj donis al ili kuraĝon kaj esperon. Sed li ankaŭ ĝuis Esperanton en la plej simpla senco. Ekzemple, li kunlaboris kun italaj kantistoj por produkti popularajn kaj amuzajn diskojn kun kantoj, kiujn li verkis aŭ tradukis. Li komencis sian profesian vivon kiel oficisto ĉe banko, sed poste dum multaj jaroj li estis profesoro pri studado de lingvoj kaj la homa menso en la universitato La Sapienza en Romo. Ankoraŭ pli poste, li kaj la brita edzino Anna Löwenstein ekloĝis en Londono, kie li aktivis en la Londona Esperanto-Klubo kaj instruis Esperanton per la reto. Li uzis la reton ankaŭ por kunlabori kun esperantistoj ne nur en Eŭropo, sed ankaŭ en Azio, en diversaj landoj de Afriko, kaj en aliaj lokoj tra la mondo. Fakte, li fariĝis kvazaŭ tutmonda konsilanto kaj kunlaboranto pri Esperanto-agado. Inter lia ĉefa agado estis fortigo de la studado de Esperanto en universitatoj, precipe en Afriko. Ni kune laboris je ĉiu punkto en lia Esperanto-vivo – en TEJO, en UEA, kaj en la Akademio de Esperanto. Ni ne ĉiam sam-opiniis, sed ni ĉiam venis al interkonsento: ni sciis vigle diskuti kaj poste bone kunlabori. Fakte, Renato estis mia instruisto pri la arto kunlabori. Lia forpaso lasos grandan truon. La plej bona maniero por memori lin estas daŭrigi lian laboron kun la sama optimismo , kiun li ĉiam montris en siaj agadoj. Dankon, kara Renato, pro ĉio, kion vi kontribuis. Ni konstruos sur viaj agoj, atingoj kaj bon-kora modelo , por krei pli bonan kaj pli pacan mondon. Humphrey Tonkin

La 1-an de februaro forpasis Renato Corsetti, eble la plej konata homo el ĉiuj aktivaj esperantistoj pro siaj energio, lerteco kaj kuraĝo. Renato estis universalisto, kiu kredis, ke Esperanto estas lingvo por la tuta mondo. Li opiniis, ke Esperanto devas resti simpla, facile lernebla, kaj vere tutmonda – por homoj el ĉiuj landoj kaj ĉiuj opinioj. Li kredis, ke honesta interŝanĝo de ideoj estas la vojo al paco kaj kompreno. Li ĉiam pensis pozitive , kaj kapablis kunlabori kun aliaj parolantoj kaj subtenantoj de Esperanto de ĉiuj kredoj kaj konvinkoj.

Renato naskiĝis en Romo, Italio, en 1941, kaj lernis Esperanton kiel junulo dum la 1960-aj jaroj. Li restis fidela uzanto kaj subtenanto de la lingvo ĝis siaj lastaj tagoj. Mi persone konis lin dum preskaŭ sesdek jaroj. Li estis prezidanto de TEJO, la Tutmonda Esperantista Junulara Organizo de 1971 ĝis 1973, kaj prezidanto de Universala Esperanto-Asocio (UEA) de 2001 ĝis 2007. Li korespondis kun aktivuloj por Esperanto en ĉiu angulo de la mondo: li subtenis ilian laboron, proponis konsilojn, kaj donis al ili kuraĝon kaj esperon.

Sed li ankaŭ ĝuis Esperanton en la plej simpla senco. Ekzemple, li kunlaboris kun italaj kantistoj por produkti popularajn kaj amuzajn diskojn kun kantoj, kiujn li verkis aŭ tradukis.

Li komencis sian profesian vivon kiel oficisto ĉe banko, sed poste dum multaj jaroj li estis profesoro pri studado de lingvoj kaj la homa menso en la universitato La Sapienza en Romo. Ankoraŭ pli poste, li kaj la brita edzino Anna Löwenstein ekloĝis en Londono, kie li aktivis en la Londona Esperanto-Klubo kaj instruis Esperanton per la reto. Li uzis la reton ankaŭ por kunlabori kun esperantistoj ne nur en Eŭropo, sed ankaŭ en Azio, en diversaj landoj de Afriko, kaj en aliaj lokoj tra la mondo. Fakte, li fariĝis kvazaŭ tutmonda konsilanto kaj kunlaboranto pri Esperanto-agado.

Inter lia ĉefa agado estis fortigo de la studado de Esperanto en universitatoj, precipe en Afriko.

Ni kune laboris je ĉiu punkto en lia Esperanto-vivo – en TEJO, en UEA, kaj en la Akademio de Esperanto. Ni ne ĉiam sam-opiniis, sed ni ĉiam venis al interkonsento: ni sciis vigle diskuti kaj poste bone kunlabori. Fakte, Renato estis mia instruisto pri la arto kunlabori.

Lia forpaso lasos grandan truon. La plej bona maniero por memori lin estas daŭrigi lian laboron kun la sama optimismo , kiun li ĉiam montris en siaj agadoj. Dankon, kara Renato, pro ĉio, kion vi kontribuis. Ni konstruos sur viaj agoj, atingoj kaj bon-kora modelo , por krei pli bonan kaj pli pacan mondon.

Humphrey Tonkin

11

10

Humphrey Tonkin estas brita esperantisto loĝanta en Usono. Li estis la prezidanto de Universala Esperanto-Asocio de 1974 ĝis 1980, kaj denove de 1986 ĝis 1989.

akademio: asocio de verkistoj, artistoj, sciencistoj aŭ simile, kiuj renkontiĝas por interŝanĝi ideojn.

fidela: restanta ĉiam ĉe la sama amik(in)o, edz(in)o, familio, ŝtato, reĝ(in)o, promeso, idealo aŭ simile, neniam forlasanta tiun, eĉ en malfacila situacio.

for-pasi: morti.

honesta: aganta laŭ la sociaj preferoj, devoj, kaj imagoj de ĝusta kaj bona agmaniero.

kun-labori : okupiĝi kune pri iu komuna laboro aŭ projekto.

modelo: imitinda objekto aŭ afero.

optimismo: emo trovi ĉion bona en la vivo kaj ĉiam esperi sukceson kaj feliĉon.

pozitive: jese, akcepte, permese, konsente, pluse, ĝuste, certe, esperige, kuraĝige.

profesoro: alt-ranga universitata instruisto; estro de universitata fako.

sub-teni: helpi homon, asocion, projekton, politikon aŭ simile, por ke ĝi sukcesu.


---

# Neĝa bruo en la maro

**Published:** 2025-02-22

**URL:** https://uea.facila.org/filmetoj/ne%C4%9Da-bruo-en-la-maro-r334

**Categories:** Filmetoj

[Embed] https://www.youtube.com/embed/VRKY_F9Hui8?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Virina Agado ĉe UEA

**Published:** 2025-02-24

**URL:** https://uea.facila.org/artikoloj/movado/virina-agado-%C4%89e-uea-r467

**Author:** Małgosia Komarnicka

**Categories:** Movado

**Audio:** https://uea.facila.org/uploads/monthly_2025_02/VirinaAgadoplena.mp3.06e167f1dc520487930982c5ebdf10b3.mp3

La unua publika kunveno de la Virina Komisiono dum la UK en Aruŝo. De maldekstro dekstren: Alexandrine Omba, Mirejo Grosjean, Arko (Gong Xiaofeng), Miora Raveloharison, Anna Lowenstein.

Eblas aŭskulti ĉi tiun artikolon, kiun voĉlegis Małgosia Komarnicka.

Ekde la fino de la 70-aj kaj ĝis la fino de la 80-aj jaroj, funkciis Komisiono por Virina Agado de UEA (KVA). Ĝi celis helpi esperantistinojn konigi al la mondo la sociajn problemojn de virinoj kaj strebi al ties solvo. Tiutempe, antaŭ ol ekzistis reta komunikado, Esperanta agado estis pli pena ol nun, ĉar necesis komuniki per poŝto aŭ kunsidi surloke.

Tridek jarojn post la malapero de la iama KVA, tre viglas virina agado precipe en Afriko. En 2018 EVAA (Esperantista Virina Asocio en Afriko) faris sian 1-an AKVon (Afrika Kongreso de Virinoj) kiu okazis en Moramanga, Madagaskaro. EVAA organizis la 2-an AKVon en Aruŝo, Tanzanio, fine de julio 2024 tuj antaŭ la UK.

Post du-jara korespondado esperantistinoj komencis rete renkontiĝi en la jaro 2022 kaj organizi programojn kadre de Virina Agado. Okazis kunvenoj dum la kongresoj de la Internacia Ligo de Esperantistaj Instruistoj en 2022, 2023 kaj 2024; dum la Universala Kongreso en Aruŝo; dum la Itala Esperanto-Kongreso en 2024, kaj ankaŭ en aliaj internaciaj kunvenoj. Per tiuj kunvenoj ni montras la forton kaj saĝecon de virinoj en ĉiuj vivkampoj.

Dum siaj retaj renkontiĝoj, la ne- oficiala grupo Virina Agado faris kelkajn gravajn decidojn. Interalie ĝi petis al UEA restarigi la Komisionon por Virina Agado. Tiu peto estis aprobita en majo 2024. Dum sekva kunsido la partoprenantinoj decidis, ke la Komisiono por Virina Agado estu tri-nivela. La Komisiono mem konsistas el kvin personoj: Małgosia Komarnicka (Pollando); Alessandra Madella (Italio/Ĉinio); Miora Raveloharison (Madagaskaro); Ariadna Garcia Gutierrez (Kubo); kaj Arko (Gong Xiaofeng) (Ĉinio). Krome estas Konsilantaro , kiu same konsistas el kvin virinoj; kaj la tria nivelo, Aktivulinoj . La Komisiono invitas ĉiujn esperantistinojn aliĝi al la Aktivulinoj ĉe virina-agado@groups.io aŭ virina.agado@esperanto.org .

Aparta projekto de la Komisiono estas la bele progresanta "rond-iranta rakonto", laŭ kiu virinoj el diversaj mondopartoj laŭvice kontribuas al daŭre verkata rakonto. Alia nova tasko de la Komisiono estas prepari liston de elstaraj esperantistinoj, kiuj pene laboris en la frua periodo de la Esperanto-movado. Bonvolu esplori la historion de viaj lokaj kaj naciaj asocioj por retrovi pionirinojn , kies gravan agadon ni ne forgesu.

La restarigita Komisiono por Virina Agado signifas novan oportunon aŭdigi la voĉojn de virinoj en la plej diversaj mondopartoj. Tio aparte gravas en tiuj landoj, kie ili suferas diskriminacion pro diversaj kialoj kaj oni silentas pri iliaj rajtoj. Ni komune strebu al vera ŝanĝo de tiaj realaĵoj. La celo de la Komisiono estas labori por la egalrajtigo de virinoj, ilia aktivigo, memevoluo, sano kaj memfido . Ĉiu virino, sendepende de nacieco, aĝo aŭ religio, havas la rajton decidi pri sia vivo, edukado, serĉado de siaj propraj celoj, laboro, kariero , sekureco...

Nome de la Komisiono Małgosia Komarnicka GONG Xiaofeng (Arko)

6

Małgosia Komarnicka estas pola esperantistino, iniciatintino de multaj edukaj kaj kulturaj eventoj. Ŝia laborlingvo estas Esperanto. GONG Xiaofeng (Arko) estas ĉina esperantistino, nun emerita universitata profesoro. Ŝi estas estrarano de UEA.

aliĝi: aldoniĝi, almetiĝi, membriĝi, aparteniĝi al, iĝi partoprenanto en io.

aprobi: diri, ke la faroj aŭ diraĵoj de alia homo aŭ grupo, estas bonaj; konsenti pri iu peto.

diskriminacio: maljusta traktado de unu homo aŭ hom-grupo kompare kun aliaj.

el-stara: staranta alte super la aliaj membroj de grupo pro rimarkinda kvalito.

kariero: profesio, okupo; la progreso en la profesio.

komisiono: malgranda grupo formita interne de pli granda organizaĵo kun la celo plenumi difinitan taskon.

kun-sidi: renkontiĝi kun malgranda grupo de homoj por diskuti proponojn aŭ decidojn pri la laboro de asocio aŭ komerca organizaĵo.

mem-fido: kredo pri sia propra kapablo fari ion.

oficiala: laŭregule akceptita de iu grava persono aŭ oficejo, kiu havas la rajton decidi pri tiu afero.

oportuno: konvena okazo, kiu faciligas iun agadon.

parto-prenantino: unu el la virinoj, kiuj ĉe-estas kaj kune aktivas en iu komuna aranĝo.

pionirino: virino, kiu sola aŭ kiel membro de grupo komencas novan aferon, montrante la vojon al postaj homoj; virino, kiu unue diskonigis Esperanton en sia propra lando aŭ medio.

strebi: energie streĉi la fortojn de la korpo kaj menso por atingi celon.

UEA: Universala Esperanto-Asocio


---

# Kanto pri la familio

**Published:** 2025-03-01

**URL:** https://uea.facila.org/filmetoj/kanto-pri-la-familio-r335

**Categories:** Filmetoj

[Embed] https://www.youtube.com/embed/vUf5EtGLA0g?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Rezisto de-interna: kiel komunumoj defias faŝismajn registarojn

**Published:** 2025-03-09

**URL:** https://uea.facila.org/filmetoj/rezisto-de-interna-kiel-komunumoj-defias-fa%C5%9Dismajn-registarojn-r336

**Categories:** Filmetoj

[Embed] https://www.youtube.com/embed/2z0IeazZGLo?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Biciklu al Burno por la Universala Kongreso

**Published:** 2025-03-15

**URL:** https://uea.facila.org/artikoloj/movado/biciklu-al-burno-por-la-universala-kongreso-r468

**Author:** Christine Brücker

**Categories:** Movado

**Audio:** https://uea.facila.org/uploads/monthly_2025_03/BicilualBurnoporlaUniversalaKongreso.mp3.3f40fca78b36a79462a8acfeb9e8cae3.mp3

Eblas aŭskulti ĉi tiun artikolon, kiun voĉlegis Rafa Nogueras.

Ĉu plaĉas al vi la ideo atingi la urbon de la 110-a UK per biciklo?

Ĉu vi ŝatus komune vojaĝi dum kelkaj tagoj kun aliaj esperantistoj?

BEMI ( Biciklista Esperantista Movado Internacia ) proponas kunordigi la dezirojn de biciklemuloj. Ni celas, ke okazu unu aŭ du karavanoj al Burno - aŭ eble eĉ pli?

Jam atingis nin du proponoj kun proksimume jenaj detaloj: • Biciklado de Vieno al Burno: 150-175 km , en 3 tagoj; • Biciklado de Prago al Burno: 250-280 km, en 6 tagoj. Baldaŭ aperos pli da detaloj en nia retejo bemi.tejo.org en la sekcio "Karavanoj". Vi povas aliĝi al la tuta vojaĝo aŭ partopreni nur parton de ĝi.

Se vi ŝatus pli longan bicikladon, vi povas proponi ekiron el pli malproksima loko por atingi Vienon aŭ Pragon. Se vi preferas, vi povus mem organizi vian propran karavanon el alia direkto. Ni helpos vin, se vi informos nin pri tio. Kiel kunpreni vian biciklon en publika transporto al ekirloko? Ankaŭ pri tio ni povos konsili al vi. La distanco de la veturado dependos de la vojoj, kiujn ni komune elektos, kaj de la lokoj de niaj tendumejoj . Kutime ni biciklas ĝis 70 km tage. Dum la biciklado ni tendumos en tendumejoj aŭ en la naturo. Ankaŭ eblus interkonsenti pri alia maniero tranokti. La mateno komenciĝas per varma teo kaj pano. Tagmeze, ni manĝas en restoracio aŭ mem preparas manĝon, kutime legomojn kaj salaton . La vespermanĝon ni kuiras mem per porteblaj kuiriloj. La prezo de karavano ne estas fiksita antaŭe. Ni havos komunan kason , el kiu ni pagos por la bezonataj aĵoj dum la vojaĝo. Ĉiuj elspezoj estos bazitaj sur la decidoj kaj deziroj de la partoprenantoj. La ĉefa celo de la karavanoj estas ĝui la vojaĝon kaj la etoson de komuna biciklado. Burno estas interesa loko, ne nur ĉar ĝi gastigos la 110-an UK. Vi povos ĝui ĝiajn historiajn konstruaĵojn kaj kulturajn tradiciojn. Sed ankaŭ lernu pri ĝia grava rolo en la politika sistemo de Ĉeĥujo. Tial ni invitas ĉiujn esperantistojn, kiuj ŝatas bicikli, partopreni en komunaj veturadoj kaj peti nian helpon por organizi tion. Se vi volas aliĝi al unu el la karavanoj aŭ se vi planas vian propran, kontaktu nin, prefere retpoŝte .

Ni ĝojos, se ni povos subteni vin!

Biciklu kun BEMI: Biciklista Esperantista Movado Internacia.

Christine Brücker Lars Sözüer

6

1

Christine Brücker kaj Lars Sözüer estas paro de germanaj esperantistoj kiuj loĝas en Duisburg, Germanujo, kaj gepatroj de du plenkreskaj denaskuloj. Ili estis aktivaj en diversaj partoj de la movado, lastatempe interalie kiel estraranoj de BEMI, la faka sekcio de TEJO pri biciklado.

aliĝi: aldoniĝi, almetiĝi, membriĝi, aparteniĝi al, iĝi partoprenanto en io.

dependi: esti sekvo de (iu situacio).

distanco: spaco inter du lokoj; longeco de tia spaco.

etoso: ĝenerala sento, kiun la ĉirkaŭaĵo prezentas al la ĉeestantoj.

karavano: organizita grupo de kunvojaĝantoj.

kaso: mon-rimedoj, mon-havo, ekzemple de asocio.

km: kilometro.

kun-ordigi: aranĝi la diversajn partojn de afero, por ke ili bone funkciu kune.

parto-preni: esti unu el la homoj, kiuj ĉe-estas kaj kune aktivas en iu komuna agado.

proksimume: ne tute ĝuste, sed nur proksime al la ĝusta; ne precize, pli-malpli, ĉirkaŭ.

restoracio: manĝejo, kie oni pagas por manĝi.

rolo: tio, kion diras kaj faras aganto en teatraĵo aŭ filmo; la funkcio aŭ agado, kiun iu aŭ io devas plenumi.

salato: manĝaĵo el freŝaj miksitaj legomoj, kutime nekuiritaj.

sekcio: parto de asocio, oficejo, laborejo, retejo aŭ simile.

sub-teni: helpi homon, asocion, projekton, politikon aŭ simile, por ke ĝi sukcesu.

tendumejo: loko, kie grupo da homoj loĝas dum iom da tempo en aro da sub-ĉielaj loĝejoj el ŝtofo.

trans-porto: portado de homoj aŭ objektoj de unu loko al alia; veturiga sistemo.

UK: Universala Kongreso.


---

# Ĝis revido - ĴeLe

**Published:** 2025-03-16

**URL:** https://uea.facila.org/filmetoj/%C4%9Dis-revido-%C4%B5ele-r337

**Categories:** Filmetoj

[Embed] https://www.youtube.com/embed/hB5egitf-20?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Elie Havugimana

**Published:** 2025-03-20

**URL:** https://uea.facila.org/niaj-legantoj/elie-havugimana-r83

**Categories:** Niaj legantoj

Mi estas Elie HAVUGIMANA , esperantisto en Goma, en DR Kongo. Mi eklernis Esperanton en 2012 per mia afabla instruisto Honoré SEBUHORO. Mi loĝas en Goma kiel rifuĝinto kun mia familio ekde 2022.  Mi zorgas pri miaj tri gefratoj, miaj du gefiloj kaj mia edzino. Mi amas komuniki kun aliaj gesamideanoj.

Amike!

UEA-kodo: hnel-r Vacapo (WhatsApp): +243 974956659


---

# La Mekanika Turko: iluzio, trompo, kaj la vojo al artefarita intelekto

**Published:** 2025-03-23

**URL:** https://uea.facila.org/filmetoj/la-mekanika-turko-iluzio-trompo-kaj-la-vojo-al-artefarita-intelekto-r338

**Categories:** Filmetoj

[Embed] https://www.youtube.com/embed/Z_fFY5QLyHs?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Afrikanoj antaŭ la interreto

**Published:** 2025-03-26

**URL:** https://uea.facila.org/artikoloj/opinioj/afrikanoj-anta%C5%AD-la-interreto-r469

**Author:** Marcelin Luheka

**Categories:** Opinioj

**Audio:** https://uea.facila.org/uploads/monthly_2025_03/AfrikanojInterretored.mp3.a9276c3619a0065e278f2df1adf72546.mp3

La rakontisto: bildo preparita de John Huang

Eblas aŭskulti ĉi tiun artikolon, kiun voĉlegis Patrick Morando.

En la silento de nokto, ĉirkaŭ fajro, avo sidas inter junaj geknaboj. Per voĉo mallaŭta kaj plena je mistero , li rakontas la historiojn de pasintaj tempoj...

Antaŭ la interreto, antaŭ la telefonoj kaj ekranoj, la afrikaj vilaĝoj estis riĉaj je aliaj formoj de komunikado kaj interŝanĝo de scioj. En tiuj tagoj, sciado kaj saĝeco pasis de generacio al generacio per la voĉo de la plej aĝaj, kies memoroj estis kiel vivantaj libroj.

Ĉiunokte, kiam la suno foriris kaj la nokto sin kovris per brilantaj steloj, la vilaĝanoj kunvenis ĉirkaŭ fajro. Tie, ĉirkaŭ la fajro, la saĝuloj malfermis la trezorojn de la pasinteco. Ili rakontis pri la kreado de la mondo, pri la unuaj plantoj kaj bestoj, pri la unua viro kiu lernis kiel forĝi feron, kaj pri la virino kiu malkovris la magion de kurac-herboj. Rakonte kaj kante, la saĝuloj instruis pri la mondo, pri amikeco, honoro , kaj kuraĝo.

En la mondo antaŭ la interreto, ĉiu persono havis sian rolon en la vilaĝo. Kiam venis nova sezono, la viroj ĉasis kune, la virinoj rikoltis , kaj la infanoj lernis pri la naturo. Ĉion ili dividis – de manĝaĵoj ĝis scio. La lernado okazis per observado kaj aŭskultado, dum la pli aĝaj instruis per ekzemplo.

Se iu volis transdoni mesaĝon al malproksima vilaĝo, oni sendis mesaĝiston, kiu rapide moviĝis tra la vojoj, piede aŭ per besto. La mesaĝisto, kiel vivanta letero, portis la vortojn de unu familio al alia. Tiel la vilaĝoj restis en harmonio , informitaj pri la novaĵoj, festoj kaj krizoj .

Ĉiuj sciis, ke la vortoj de la plej aĝaj estas same fortaj kiel vento aŭ pluvo. Rakontoj portis la historion de la popolo, helpante la junulojn memori tion, kio estas vera kaj justa. Eĉ kiam la mondo ŝanĝiĝis, kaj novaĵoj pri la interreto kaj aliaj mirindaĵoj atingis iliajn orelojn, la homoj ĉiam revenis al tiuj fajro-kunvenoj, por ke la memoro restu viva.

Tiel vivis la afrikanoj, en mondo plena je lumo de rakontoj kaj voĉoj, kiuj neniam malaperis, eĉ kiam la teknologio komencis aperi.

Marcelin Luheka

6

Marcelin Luheka estas fervora esperantisto, kiu loĝas en DR Kongo. Li eklernis Esperanton en 2018. Li ŝatas legi kaj lerni pri multaj aferoj. Li estas amanto de la naturo.

ĉasi: sekvi beston kun la celo kapti aŭ mortigi ĝin.

forĝi: prilabori metalon per fajro kaj frapado.

generacio: tuto de la homoj pli-malpi samaĝaj, vivantaj dum la sama tempo-periodo.

harmonio: bela aranĝo de samtempaj, tre agrablaj, muzikaj sonoj aŭ koloroj; sameco de sentoj inter pluraj personoj; ĝusta aranĝo de la diversaj partoj de tuto, tiel ke ĉiu el ili plaĉe rilatas kun la ceteraj.

honoro: signo de respekto pro la gravaj aferoj, kiujn iu homo faris aŭ faras; granda respekto, kiun oni ricevas de aliaj homoj pro siaj vivmaniero kaj meritplena agado.

krizo: grava danĝera periodo; subita kaj tre malbona ŝanĝiĝo en situacio.

magio: la arto fari (aŭ ŝajnigi fari) mirindaĵojn per neklarigeblaj super-naturaj rimedoj.

malkovri: ekscii, ekkoni aŭ ekkompreni aferon, kiun oni antaŭe ne sciis; esti la unua, kiu ekvidas aŭ ekkonas ion, ĝis tiam nekonatan.

mistero: neklarigebla kaj kaŝita fakto.

rikolti: preni fruktojn aŭ plantojn, kiujn oni kreskigis, por manĝi, uzi aŭ vendi ilin.

rolo: tio, kion diras kaj faras aganto en teatraĵo aŭ filmo; la funkcio aŭ agado, kiun iu aŭ io devas plenumi.

teknologio: la utiligo de sciencaj scioj por praktikaj kaj teknikoj celoj, precipe por la evoluigo de novaj maŝinoj, komunikiloj, kaj industriaj metodoj.

trezoro: amaso da oro, mono kaj aliaj valoraĵoj; penso, ideo aŭ homo tre valora, utila kaj ŝatinda.


---

# Korvoj: inteligentaj, sociemaj kaj surprize amuzaj

**Published:** 2025-03-29

**URL:** https://uea.facila.org/filmetoj/korvoj-inteligentaj-sociemaj-kaj-surprize-amuzaj-r339

**Categories:** Filmetoj

[Embed] https://www.youtube.com/embed/02v0qcLqzYI?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Esperantistino premiita en Burundo

**Published:** 2025-04-05

**URL:** https://uea.facila.org/artikoloj/homoj/esperantistino-premiita-en-burundo-r470

**Categories:** Homoj

**Audio:** https://uea.facila.org/uploads/monthly_2025_04/BurundaEsperantistinored2.mp3.7f0fb11ca066f712801d754abf6a5ff9.mp3

Eblas aŭskulti ĉi tiun artikolon, kiun voĉlegis Jérémie Sabiyumva.

Anny Joanice Nizigiyimana, 26-jara burunda esperantistino, ricevis premion de la prezidanto de Burundo, Evariste Ndayishimiye, dum la festado de la Internacia Virina Tago.

Anny Joanice estas membro de Universala Esperanto-Asocio (UEA) ekde 2023. Kune kun Mana Brinson el Kongo, en 2024 ŝi reprezentis la asocion ĉe konferenco de Unuiĝintaj Nacioj (UN) en Najrobo, Kenjo, pri la Civila Socio (ali-vorte pri tiu parto de la socio, kiu estas nek ŝtata, nek komerca). Poste ŝi fariĝis membro de UN- komisiono pri la sama temo, kie ŝi plu reprezentas UEA. Krome, ŝi estas la vicprezidanto de la Asocio de Komercaj Virinoj de Burundo (AFAB) kaj direktoro kaj fondinto de la firmao Innovation Plus Plus .

Grava parto de ŝia agado konsistas el antaŭenigo de virina entreprenado . Ŝi celas helpi aliajn virinojn venki la defiojn , kiuj malhelpas ilian ĉeeston en la komerca mondo.

Joanice estas reprezentantino de faka asocio en Burundo, Esperantista Virina Asocio en Afriko (EVAA), kaj ŝi partoprenis la 2-an Afrikan Kongreson de Virinoj (2-a AKVo) en Aruŝo, tuj antaŭ la 109-a Universala Kongreso de Esperanto (UK). Poste ŝi partoprenis ankaŭ en la UK, al kiu ŝi kontribuis plur-aspekte, ĉefe pri temoj ligitaj al virina agado.

En intervjuo al la revuo Akeza Joanice komentis, ke la ĉefa malfacilaĵo por virinoj en Burundo estas ricevi financadon . “Ĉar ni ne havas garantiojn , ni ne povas peti bankan prunton. Krome mankas informoj [...] Sed aldone virinoj ne estas kuraĝigataj entrepreni aferojn, kaj tio baras junajn burundajn virinojn. [...] Ni devas alkutimigi junulinojn fari esplorojn, trovi la informojn kaj la ŝancojn eniri la merkaton , interretumi , iri al lokoj, kie ili renkontos aliajn junulinojn, kiuj jam okupiĝas pri entreprenado,” ŝi diris. De la prezidanto de Burundo ŝi ricevis monpremion pro sia laboro por la antaŭenigo de virinaj entreprenistoj. Tiu premio estis rekono de ŝia kontribuo al la disvolviĝo de bonaj kondiĉoj por virinoj en la lando.

La Esperanto-Klubo de Buĵumburo okupiĝas pri projekto “Konstrui la kapablon de lernantoj, precipe knabinoj, fariĝi instruistoj”, gvidata de Joanice kun Najma Hassan. Komence de 2025 tiun projekton elektis la Afrika Komisiono de UEA por ricevi subvencion . La projekto celas rapide trejni tridek estontajn instruistojn, precipe knabinojn, por servi en baza edukado kaj ankaŭ instrui Esperanton.

UEA varme gratulas al Anny Joanice Nizigiyimana pro la meritoplene ricevita premio, kun espero, ke ŝi povos multe pli kontribui al la mondo, al virinoj, al Esperanto. UEA planas plu subteni ŝian agadon.

Por subteni la programojn de UEA donacu al la diversaj fondaĵoj de la Asocio . Aparte gravaj por la laboroj de Joanice estas la fondaĵoj Afriko , Informado kaj Eduko .

Gazetaraj Komunikoj de UEA N-ro 1222 2025-03-21

3

1

al-done: donate kiel plia afero al tio, kio jam ekzistas.

ĉe-esto: estado en la loko, kie io okazas.

defio: invito al batalo aŭ konkurso; afero, kiu enhavas malfacile supereblajn taskojn; malfacilaĵo, kiun oni apenaŭ sukcesas superi.

direktoro: ĉefo de oficejo, laborejo, komerca organizaĵo, asocio aŭ simile.

disvolviĝo: malfermado de io el sia volvita formo; evoluo al pli forta, pli vasta, aŭ pli bone kreskinta formo.

entrepreni: komenci gravan, grandan taskon; starigi novan komercan asocion.

financado: la necesaj mon-rimedoj por iu agado.

firmao: asocio kun komerca celo.

garantio: certigo, ke estos sufiĉe da mono por repagi iun prunton.

interretumi: uzi interreton.

komisiono: malgranda grupo formita interne de pli granda organizaĵo kun la celo plenumi difinitan taskon.

konferenco: renkontiĝo de fakuloj, kiuj diskutas gravajn aferojn rilate al sia fako.

merkato: komerca situacio rilate al vendado kaj aĉetado de produktoj kaj servoj; komerca situacio rilate al vendado kaj aĉetado de iu produkto, ekzemple oro, kafo, aŭtomobiloj aŭ simile.

n-ro: numero.

parto-preni: esti unu el la homoj, kiuj ĉe-estas kaj kune aktivas en iu komuna agado.

rekoni: akcepti ion kiel validan aŭ valoran.

reprezenti: prezenti sin nome de iu asocio aŭ grupo de elektintoj.

sub-teni: helpi homon, asocion, projekton, politikon aŭ simile, por ke ĝi sukcesu.

subvencio: monhelpo por projekto.

trejni: instrui kaj ekzerci por konduki al dezirata nivelo de kapablo.


---

# La reĝo Rantideva

**Published:** 2025-04-06

**URL:** https://uea.facila.org/filmetoj/la-re%C4%9Do-rantideva-r340

**Categories:** Filmetoj

[Embed] https://www.youtube.com/embed/W1ERVYQtdFk?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Saint-Etienne

**Published:** 2025-04-07

**URL:** https://uea.facila.org/loke/saint-etienne-r92

**Categories:** Loke

Kiam komenciĝis la pandemio en 2020, nia loka esperantista klubo de Saint-Etienne, Francio, ne plu povis kunveni regule en sia kutima kunvenejo kiel antaŭe.

Ni decidis ŝanĝi niajn kutimojn kaj organizi retan renkontiĝon ĉiu-ĵaŭde vespere. Tiu decido montriĝis vere oportuna , ĉar:

1. Ĝi donis al ni manieron daŭrigi la vivon de nia grupo. Sen tio certe estus mortinta nia asocio.

2. Ĝi ebligis partoprenon al membroj, kiuj loĝas dise, en kamparo aŭ en fora urbo. Tiel povis partopreni homoj el Saint-Etienne, Le Puy kaj ĉirkaŭaĵoj.

3. Ĝi instigis nin pripensi la enhavon de niaj kunvenoj, precipe rilate al instruado kaj lernado.

Necesis trovi tempon dum niaj renkontiĝoj por pluraj malsimilaj aktivaĵoj: legi / traduki / verki… kaj aŭskulti ion en Esperanto. Ne ĉion ĉi ni povis fari ĉiu-semajne en niaj unu-horaj kunvenoj, evidente !

Ni rimarkis, precipe pro tiu nova maniero renkontiĝi per interreto, ke ni bezonas trejni niajn orelojn, t.e. la aŭd-komprenon.  Kaj tial ni multe uzis tekstojn de uea.facila ! Ni trovis la retejon ege oportuna kaj uzebla, kvankam en la komenco ni renkontis teknikajn malfacilaĵojn. Ni devis lerni, kiel montri paĝojn de uea.facila sur la ekrano.

uea.facila multe helpis nin pri aŭskulta kompreno, sed ankaŭ pri eniro en la mondon kaj kulturon de Esperanto.

Pierre Grollemund

evidente: klare, tiel ke oni facile vidas aŭ komprenas ĝin.

instigi: diri “Jes! Faru tion!”

oportuna: facila, konvena, taŭga, utila.

pandemio: tutmonda malsano.

parto-preno: ĉe-estado aŭ kunfarado en iu komuna aranĝo.

t.e.: tio estas

trejni: instrui kaj ekzerci por konduki al dezirata nivelo de kapablo.


---

# Ekparolu: Gramatika prediko pri veka, morta ...

**Published:** 2025-04-13

**URL:** https://uea.facila.org/filmetoj/ekparolu-gramatika-prediko-pri-veka-morta-r341

**Categories:** Filmetoj

[Embed] https://www.youtube.com/embed/ZNVKkgPWE-w?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Kiel plej efike lerni Esperanton

**Published:** 2025-04-19

**URL:** https://uea.facila.org/artikoloj/opinioj/kiel-plej-efike-lerni-esperanton-r471

**Author:** Lulu Testudo

**Categories:** Opinioj

**Audio:** https://uea.facila.org/uploads/monthly_2025_04/Kielefikelernired2.mp3.67c0baad21fb1ce645d6f16cb15acc0e.mp3

Foto: Ariel Palmer

Eblas aŭskulti ĉi tiun artikolon, kiun voĉlegis Margaret Zaleski-Zamenhof.

Ĉu vi iam demandis vin, kiel eblas plej efike lerni Esperanton? Mia respondo estas simpla: iru al Esperanto-renkontiĝo aŭ simila evento !

Mia nivelo de Esperanto tre multe kreskis, kiam mi partoprenis mian unuan renkontiĝon. Tio okazis en Francio, en la kastelo Greziljono . Esperantistoj posedas tiun kastelon, kaj organizas tie Esperantajn aranĝojn. Mi multege ŝatis la bibliotekon, kie oni trovas plurajn centojn da Esperanto-libroj.

Sed mi ne volas paroli al vi nur pri la kastelo Greziljono, ĉar vi verŝajne ne loĝas en Eŭropo! Tio ne gravas, ĉar Esperantaj eventoj ne okazas nur en Eŭropo, feliĉe!

Unu el la plej bonaj iloj por serĉi kaj trovi eventojn, estas la retejo eventaservo.org .

Multaj specoj de eventoj ekzistas. Unue, estas la lokaj eventoj . Ili ĝenerale okazas regule, ekzemple ĉiumonate.

Due, kursoj kun instruistoj . Foje necesas pagi, foje ne. Iri al kursoj estas tre bona maniero lerni la lingvon, sed ne ĉiuj ŝatas fari tion. Mi persone plej ŝatas lerni lingvojn en kunteksto , do per libroj kaj filmoj, aŭ per parolado kun amikoj dum renkontiĝoj.

Trie, estas naciaj renkontiĝoj , kiuj kutime okazas ĉiujare. Kaj kvare, estas internaciaj renkontiĝoj , kiuj foje okazas ĉiujare, foje malpli ofte. Kelkaj eventoj celas ĉefe gejunulojn, dum aliaj estas por familioj, aŭ por homoj de ĉiuj aĝoj. Aliaj havas apartan temon, ekzemple sciencon aŭ muzikon.

La plej granda renkontiĝo de Esperanto-parolantoj estas la Universala Kongreso (UK) . Fine de julio 2025, ĝi okazos en Burno, Ĉeĥio. Kutime partoprenas 1000 ĝis 2000 homoj, foje pli.

La plej granda renkontiĝo por junaj esperantistoj estas la Internacia Junulara Kongreso (IJK). Kutime partoprenas 200 ĝis 400 junuloj. En 2025, ĝi okazos en aŭgusto en Cisarua, Indonezio. Tio estas la unua fojo, ke IJK okazas en tiu lando. Jen unika ŝanco por tiuj, kiuj loĝas en Azio!

Mi volas kuraĝigi ĉiujn legantojn de uea.facila informiĝi pri la venontaj eventoj, ĉar inter tiuj aranĝoj certe estas kelkaj, kiuj povus interesi vin! Mi mem aktivas en la organiza teamo de FESTO kiel komunikisto. En aŭgusto 2025 tiu evento okazos en Francio kun koncertoj kaj muziko, do ĉefe por junuloj. Mi ankaŭ helpos anonci la eventon JES , kiu okazas jarfine. Fine de 2025 ĝi okazos en Germanio, kaj daŭros ĝis la komenco de 2026. Ĝi estas la plej bela maniero por festi la Novan Jaron kun amikoj!

Se vi neniam partoprenis Esperanto-eventon, mi esperas, ke inter tiuj multaj proponoj vi trovos ion, kio interesos vin!

Lulu Testudo

9

4

1

Lulu Testudo estas juna, franca kaj plentempa esperantistino. Ŝi estas ĉefo de la vendejo Esperanto World (Esperantaj varoj por ĉiuj), en kiu oni povas aĉeti Esperanto-varojn. Ŝi ankaŭ kreas enhavon en aŭ pri Esperanto por la sociaj retejoj, kaj ŝi helpas kiel komunikisto por eventoj kiel JES kaj FESTO.

evento: aparta, sufiĉe grava okazaĵo.

kastelo: granda konstruaĵo defendebla kontraŭ atakoj per altaj, dikaj muroj; granda konstruaĵo, kie loĝas reĝo aŭ alia grava persono.

Foto: Wikipedia / WyrdLight.com CC BY-SA 3.0

koncerto: muzika prezento.

kun-teksto: la ĉirkaŭa teksto; la ĉirkaŭa situacio.

parto-preni: esti unu el la homoj, kiuj ĉe-estas kaj kune aktivas en iu komuna agado.

teamo: grupo de kunludantoj en sporto aŭ ludo; grupo de homoj, kiuj agas kune por plenumi iun taskon.

Foto: Vikipedio / SO Jinsu CC BY-SA 4.0

unika: sola de sia speco, unu-nura; ne havanta alian egalan aŭ similan.


---

# Fiŝoj en la dezerto

**Published:** 2025-04-19

**URL:** https://uea.facila.org/filmetoj/fi%C5%9Doj-en-la-dezerto-r342

**Categories:** Filmetoj

[Embed] https://www.youtube.com/embed/QK9qis5TQl8?width=100%25&height=86.25

2

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Angiloj

**Published:** 2025-04-25

**URL:** https://uea.facila.org/artikoloj/lega%C4%B5oj/angiloj-r472

**Author:** Carolyn Thomas

**Categories:** Legaĵoj

**Audio:** https://uea.facila.org/uploads/monthly_2025_04/Angilojfinered.mp3.a0db783ee73c3be563bf2325a356e2ec.mp3

Eŭropa angilo. Foto: Wikimedia Commons / Emőke Dénes, CC BY-SA 4.0

Eblas aŭskulti ĉi tiun artikolon, kiun voĉlegis Derek Roff.

Neniu scias kiel angiloj reproduktiĝas . La eŭropa angilo ( Anguilla anguilla ) estis ofta besto en la sen-salaj riveroj de Eŭropo. Tamen, dum jarcentoj neniu iam ajn vidis angilojn seks-kuniĝi , nek trovis iliajn ovojn.

La greka filozofo Aristotelo en la 4-a jarcento antaŭ nia epoko supozis, ke angiloj devenas de lumbrikoj . La antikvaj britoj kredis, ke haroj el la vostoj de ĉevaloj fariĝas angiloj.

Pro la Scienca Revolucio de la 17-a jarcento, sciencistoj komencis postuli pli profundan esploradon pri la deveno de bestoj. Ne plu sufiĉis kredi la dirojn de Aristotelo. Bonaj sciencistoj observu la mondon por klarigi ĝiajn misterojn . Tamen, ne estis facile por la novaj sciencistoj klarigi la ekeston de angiloj.

En 1777, Carlo Mondini el la itala urbo Bolonjo trovis unu-solan angilon kun ovarioj . Pliaj angiloj kun ovarioj estis trovitaj en 1824 kaj 1850. Tamen por krei vivon, ne sufiĉas nur ovarioj. Necesas ankaŭ la alia duono: testikoj . Dekoj da sciencistoj distranĉis milojn da angiloj, serĉante ties testikojn.

En 1874, preskaŭ jarcenton post la trovo de ovarioj, pola fakulo Szymon Syrski sukcesis trovi la testikojn de unu-sola angilo en Triesto, Italio. Tamen, pli fama ol Syrski estis juna sciencisto, kiu venis al Triesto en 1876 por certigi la trovaĵon. Tiu juna sciencisto nomiĝis Sigmund Freud . Li distranĉis 400 angilojn, sed neniam sukcesis trovi aliajn testikojn. Tial li forlasis la naturajn sciencojn por okupiĝi pri psikanalizado .

Kvankam oni sukcese montris, ke angiloj ja posedas ovariojn kaj testikojn, ankoraŭ neniu vidis ovojn de angiloj, nek trovis la lokon, kie ili naskiĝas. Angilidoj estas travideblaj; tial estas malfacile kapti ilin en la vasta maro. Komence de 1907, dana biologo Johannes Schmidt fiŝkaptis tra la Atlantika Maro por trovi pli kaj pli junajn angilojn. Antaŭ ol atingi sian plenkreskan formon, angilidoj komencas sian vivon kiel travideblaj, malgrandegaj vermoj , nomataj “vitraj angiloj”.

Vitraj angiloj. Foto de Wikipedia / Uwe Kils - https://en.wikipedia.org/wiki/Image:Glasseelskils.jpg, CC BY-SA 3.0.

Dum dek sep jaroj Schmidt vojaĝis, kaptante pli kaj pli malgrandajn ¨vitrajn angilojn¨. Fine, en Sargasa Maro (regiono de norda Atlantiko), li trovis angilidojn malpli ol unu centimetron longajn. Tiel Schmidt trovis la lokon, kie naskiĝas la eŭropa angilo.

Angiloj estas dezirata manĝaĵo en la landoj ĉirkaŭ Mediteraneo kaj precipe en Japanio. Sed la nombro de angiloj rapide falas ekde la 80aj jaroj, verŝajne pro troa fiŝkaptado kaj poluado de la maroj. Nun sciencistoj kaj bredistoj provas kresikigi angilojn en artefaritaj bredejoj. Tamen, tiel misteraj fiŝoj ne estas facile trakteblaj. Post kaptado, ili bezonas specialajn manĝojn kaj prizorgadon dum unu jaro, ĝis ili estos sufiĉe grandaj por kuirado. Pro la daŭra valoro de angilaĵo, por bredistoj tiu laboriga prizorgado indas.

Per la progreso de la scienco kaj obseda studado, la homaro scias pli kaj pli pri angiloj. Nun, scienco estas bezonata por savi la angilojn.

Carolyn Thomas-Nedzelsky

3

2

Carolyn Thomas estas usona esperantistino. Ŝi eklernis Esperanton en 2018. Ŝi ĝuas legi kaj lerni pri multaj aferoj, inkluzive de lingvoj, historio, kaj ĉio ajn pri bestoj kaj la naturo.

angilo: longa, maldika fiŝo vivanta en la maro kaj ankaŭ en riveroj.

antikva: malnovega.

biologo: sciencisto, kiu studas la vivantajn estaĵojn, ĉefe bestojn kaj plantojn.

bredi: kreskigi bestojn por la homa uzado.

de-veni: veni de iu loko, fonto aŭ situacio; rezulti de.

epoko: aparta tempo-periodo kun siaj propraj ecoj.

filozofo: pensisto, amanto de saĝo.

lumbriko: malgranda besto, longa kaj maldika, kiu vivas en la tero.

mistero: neklarigebla kaj kaŝita fakto.

obseda: konstante okupiĝanta pri iu fiksita ideo, laŭ maniero kiu fariĝas preskaŭ malsana.

ovario: unu el la du aĵoj interne de virino aŭ bestino, kiuj produktas ovojn.

poluado: danĝera malpurigo de la natura mondo.

psik-analizado: sistemo elpensita de la aŭstra kuracisto Sigmund Freud por kompreni la kaŝitajn ideojn kaj dezirojn de la menso, kaj superi mensajn problemojn per interparolado.

reproduktiĝi: reprodukti sin mem, fari infanojn, fari idojn.

revolucio: subita grandega ŝanĝo en la formo de regado, ofte per amasa popola agado aŭ interna milito; subita grandega ŝanĝiĝo en la irado de aferoj.

seks-kuniĝi: kuniĝi en seksa rilato.

testiko: unu el la du korpopartoj en viro aŭ virbesto, kiu produktas milionojn da etaj aĵoj, kiuj kuniĝas kun la ovoj produktitaj de la ino por estigi idojn.

vermo: ĝenerala nomo por divers-specaj malgrandaj bestetoj, long-formaj kun mola korpo kaj sen kruroj.

vosto: la malantaŭa korpo-parto, kiun havas multaj bestoj, sed ne homoj.


---

# La timiga tomato kaj la plumba problemo

**Published:** 2025-04-26

**URL:** https://uea.facila.org/filmetoj/la-timiga-tomato-kaj-la-plumba-problemo-r343

**Categories:** Filmetoj

[Embed] https://www.youtube.com/embed/tx7pQoyVzgg?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Kial Burno?

**Published:** 2025-05-02

**URL:** https://uea.facila.org/artikoloj/lingvo/kial-burno-r473

**Author:** Ruth Kevess-Cohen

**Categories:** Lingvo

**Audio:** https://uea.facila.org/uploads/monthly_2025_05/KialBurno.mp3.8fa35568fc2c965d7ea65761f469f65e.mp3

Eblas aŭskulti ĉi tiun artikolon, kiun voĉlegis Rafa Nogueras.

La UK (Universala Kongreso) okazos ĉi-jare en la urbo Brno, Ĉeĥio. Brno estas la nomo de tiu urbo en la ĉeĥa lingvo, sed ĝis lastatempe ĝi ne havis ĝenerale akceptitan Esperantan nomon. Ĉu la ĉeĥa nomo povus funkcii en Esperanto sen ŝanĝi la literumon ? Tio estis la demando, kiun renkontis la organizantoj de la UK pasintjare. Membroj de la LKK (Loka Kongresa Komitato ) en Ĉeĥio kontaktis UEA , kiu diskutis tiun demandon kun la Akademio de Esperanto. Ni esploru la demandon, kaj kiel niaj kleruloj respondis al ĝi.

Kial Brno prezentas problemojn? Estas pluraj kialoj. Unue, en Esperanto ĉiu silabo devas enhavi vokalon , sed en la unua silabo de Brno mankas vokalo. Tial Brno neniel povas esti plene Esperantigita nomo.  (En la ĉeĥa lingvo la litero r povas funkcii kiel vokalo, do Brno tamen estas facile elparolebla por ĉeĥoj.)

Due, kvankam estas akcepteble uzi fremdlingvajn loknomojn en Esperanto kiam Esperanta formo ne ekzistas, necesas zorge atenti la uzon. La urbo Brno estas akceptebla en Esperanto kiel fremdlingva formo, sed kiel oni nomu la loĝantojn? La formo Brno-anoj estas akceptebla, ĉar oni rekonas , ke Brno estas fremdlingva nomo. Sed oni ne rajtas diri * brnanoj , aldonante Esperantan finaĵon al fremdlingva radiko. Kaj kiel oni formu la adjektivon en Esperanto? * Brna ne estas akceptebla vorto en Esperanto. Do estas plej konvene, ke ekzistu Esperanta nomo.

Trie, la UK-urbo tradicie havas Esperantan nomon; kiam mankas tia nomo, UEA decidas pri ĝi. Ekzemple en 2015 la UK okazis en Lillo (Lille, Francio) kaj en 2019 en Lahtio (Lahti, Finnlando).

Kiun Esperantan nomon elekti por Brno? Ĝia nomo en diversaj naciaj lingvoj estas sama kiel la originala Brno , sed ekzistas aliaj formoj en pluraj lingvoj. Tial ne estis evidente al la kleruloj en UEA kaj en la Akademio, kion fari. Ekzemple, en la germana ĝi estas Brünn , en la latina Bruna , en la jida Brin , en la albana Bërno . La akademianoj konsideris formojn kun aliaj vokaloj, ekz. Barno , Berno , Birno , Borno kaj Burno . Berno jam estas Esperanta nomo de la svisa urbo Bern, do ne taŭgas por Brno. Oni konsideris Bruno , sed ĝi estas ofta vira nomo, kaj bruno estas koloro. Burno ne havas tiajn malavantaĝojn , kaj ĝia elparolo sufiĉe similas al la nacilingva elparolo de Brno . Tial finfine la rekomendo de la Akademio estis Burno .

La ĉefa problemo pri la nova Esperanta nomo de Brno estas, ke Burno ne estas tuj rekonebla . Tial en kongresaj informiloj foje aperas la du nomoj kune: “Burno (Brno)”. Kompreneble kiam oni aĉetas bus-, trajn- aŭ flug-bileton al la kongresurbo ĉi-jare, oni uzu la nacilingvan formon Brno !

Bonan vojaĝon al Burno (Brno)!

Ruth Kevess-Cohen

5

Ruth Kevess-Cohen , konata ankaŭ kiel Margo en Esperantujo, estas emerita kuracisto loĝanta en Usono. Dum pluraj jaroj ŝi gvidis la teamon de volontuloj, kiuj kreis la Esperanto-kursojn ĉe Duolingo. Ŝi estas membro de la Akademio de Esperanto kaj aktiva redaktanto de PIV ( Plena Ilustrita Vortaro ).

adjektivo: vorto finiĝanta per -a en Esperanto, kiu montras econ aŭ kvaliton, ekzemple “granda”, “bona”.

akademio: asocio de verkistoj, artistoj, sciencistoj aŭ simile, kiuj renkontiĝas por interŝanĝi ideojn.

al-doni: doni aŭ diri ion plian, krom tio, kion oni jam donis aŭ diris.

ekz.: ekzemple

evidente: klare, tiel ke oni facile vidas aŭ komprenas ĝin.

klerulo: homo kun multaj scioj pro vasta legado kaj bona kompreno pri kulturaj aferoj.

komitato: grupo de personoj elektitaj por fari organizajn taskojn; gvidantaro de asocio.

literumo: la preciza sinsekvo de literoj en iu vorto.

malavantaĝo: tio, kio alportas pli malbonan situacion, malgajnon aŭ malutilon.

rekoni: koni iun aŭ ion, ĉar oni jam renkontis lin/ŝin/ĝin pli frue; anonci la pravecon de iu fakto; akcepti ion kiel validan aŭ valoran; rekonebla: homo aŭ afero, pri kiu eblas scii kiu aŭ kio ĝi estas, ĉar oni jam renkontis ĝin pli frue.

silabo: parto de vorto, ekzemple la vorto “saluton” havas tri silabojn: sa-lu-ton.

UEA: Universala Esperanto-Asocio

vokalo: la vokaloj de Esperanto estas A, E, I, O, U.


---

# La tri tasoj - Teo kaj amo

**Published:** 2025-05-04

**URL:** https://uea.facila.org/filmetoj/la-tri-tasoj-teo-kaj-amo-r344

**Categories:** Filmetoj

[Embed] https://www.youtube.com/embed/FV7s-h_OqzI?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# La palmarboj flustras

**Published:** 2025-05-11

**URL:** https://uea.facila.org/filmetoj/la-palmarboj-flustras-r345

**Categories:** Filmetoj

[Embed] https://www.youtube.com/embed/Sx9a8prECto?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# La bieno Bona Espero en Brazilo

**Published:** 2025-05-13

**URL:** https://uea.facila.org/artikoloj/%C4%9Denerale/la-bieno-bona-espero-en-brazilo-r474

**Author:** Ursula Grattapaglia

**Categories:** Ĝenerale

**Audio:** https://uea.facila.org/uploads/monthly_2025_05/bieno-bona-esperored.mp3.97447ba7c9a8fa1c553340584763a942.mp3

La plej malnova konstruaĵo en Bona Espero.  Foto: Vikipedio / Jonathaneo CC BY-SA 4.0

Eblas aŭskulti ĉi tiun artikolon, kiun voĉlegis Simone Schumacher.

Ekde 1957 en Brazilo ekzistas la bieno Bona Espero, kie Esperanto estas normala komunikilo inter la loĝantoj. La bieno situas en la regiono Chapada dos Veadeiros , en la centro de Brazilo. Ĝi estis kreita de grupo da esperantistoj el la marborda urbo Recife, kiuj volis vivi en kampara komunumo kaj samtempe helpi la lokan popolon.

La fondintoj de Bona Espero serĉis lokon kun multaj akvofontoj, agrabla klimato , kaj sur la alt-ebenaĵo . Post longa serĉado, ili aĉetis terenon de mil hektaroj . La regiono en 1957 estis malriĉa, kaj multaj el ĝiaj loĝantoj ne kapablis legi kaj skribi. Tie ses kuraĝuloj konstruis la bienon Bona Espero, produktante grandparte siajn proprajn manĝaĵojn. Dum multaj jaroj ili laboris sen elektra energio, sen asfaltitaj vojoj, sen malsanulejo aŭ sociaj servoj.

La fondintoj de Bona Espero ankaŭ konstruis tie lernejon, kie dum la jaroj ili instruis centojn da infanoj. Hodiaŭ la infanoj, kiujn ili instruis, estas aktivaj profesiuloj en la regiono – teknikistoj, instruistoj, advokatoj , agrikulturistoj , komercistoj kaj aliaj. Ili ne forgesis Bonan Esperon, kaj daŭre reiras por viziti ĝin.

La sukcesojn de Bona Espero ni povas danki al internacia kunlaboro . Ekde 1966 la fondintoj invitis esperantistojn veni el la tuta mondo por labori volontule , kaj multaj faris tion. La unuaj eksterlandanoj, kiuj kuraĝis ekloĝi en la brazila savano , estis mia familio en 1973. Tre baldaŭ ni komprenis la vastegan amplekson de la taskoj: edukado, dom-konstruado, ter-kultivado kaj prizorgado de dekoj da infanoj, bovinoj kaj ĉevaloj. Ni venis por vivi en tiu loko dum unu jaro, sed ni restis kvindek jarojn, konstruante domojn kaj instruante infanojn.

En 1975, dum la Universala Kongreso en Kopenhago, ni montris filmetojn por allogi pliajn volontulojn. Sekve multaj esperantistoj venis por resti kelkajn monatojn en Bona Espero, kaj poste disvastigis informojn pri ĝi en siaj propraj landoj. Tio certigis longedaŭran partoprenon kaj kulturan riĉiĝon por ĉiuj, precipe por la brazilaj infanoj.

Nuntempe la brazila ŝtato edukas infanojn en novaj lernejoj, kaj Bona Espero ne plu faras tiun laboron. Anstataŭe ĝi kunlaboras kun universitatoj en Brasília kaj Goiânia en kursoj pri diversaj fakoj inkluzive de Esperanto.

Ĉu la infanoj lernis Esperanton? Ni ne instruis ĝin formale , sed dum multaj jaroj volontuloj el diversaj landoj uzadis Esperanton en Bona Espero, en la kuirejo, en la legomejo, kaj dum ĉiuj aliaj agadoj. Ĉiuj aŭdadis la lingvon, kaj la infanoj nature lernis paroli Esperanton tre bone. Tamen ili ne lernis skribi ĝin. Kelkaj nun lernas skribi Esperanton per Duolingo.

La Internacia Lingvo en Bona Espero ne estis lern-objekto, sed nepra ilo por komunikado inter laborantoj el diversaj nacioj, dum ili okupiĝis pri edukado kaj agrikulturaj laboroj.

Ursula Grattapaglia

3

3

1

Ursula Grattapaglia naskiĝis en la urbo Berlino, Germanujo, kaj tie travivis la 2-an Mondmiliton. 24-jara ŝi edziniĝis al itala esperantisto, Giuseppe Grattapaglia ,  kaj ili loĝis dum 17 jaroj en Torino, Italujo, kie ŝi laboris kiel samtempa interpretisto en internaciaj kongresoj. En 1974 kune kun siaj du filoj, ili akceptis inviton kunlabori en la bieno-lernejo Bona Espero en Brazilo, kie Ursula ankoraŭ nuntempe vivas kaj kunlaboras.

advokato: homo kun la rajto paroli en juĝejo por defendi aŭ ataki la agojn de alia persono.

agrikulturisto: homo kiu prizorgas la teron, kreskigante manĝaĵojn kaj prizorgante bestojn.

al-logi: logi la deziron aŭ la intereson de la homoj, por ke ili alproksimiĝu.

alt-ebenaĵo: vasta ebena regiono pli alta ol la ĉirkaŭa regiono.

amplekso: grandeco, vasteco.

asfalti: kovri straton per griza aŭ nigra miksaĵo por ebenigi kaj fortigi ĝian supraĵon.

bieno: kampara ter-posedaĵo.

formale: laŭ la reguloj, laŭ organizita maniero, serioze.

hektaro: mezur-unuo, uzata ĉefe por mezuri kampojn kaj ter-posedaĵojn, egala al dek mil kvadrataj metroj.

inkluzive de: enhavante en si.

klimato: veteraj kondiĉoj en difinita regiono, aŭ en la tuta Tero, dum longa periodo.

komunumo: malgranda regiono, kies centro estas urbo aŭ vilaĝo; societo bazita sur komuneco de vivo kaj interesoj; grupo de homoj kune vivantaj kaj kun komunaj interesoj.

kun-laboro: kuna laborado pri iu komuna projekto.

parto-preno: ĉe-estado aŭ kunfarado en iu komuna aranĝo.

savano: vastaj herbejoj kun maloftaj arboj precipe en iuj sudameriko kaj afrikaj landoj.

Foto: Wikipedia / Angeladepaula CC BY-SA 3.0

situi: troviĝi, esti en iu loko.

tereno: ter-spaco.

ter-kultivado: prilaborado de la tero por kreskigi plantojn.

volontulo: homo, kiu proponas sin por plenumi taskon aŭ fari laboron, plej ofte sen-page.


---

# Nantes

**Published:** 2025-05-15

**URL:** https://uea.facila.org/loke/nantes-r93

**Categories:** Loke

La Interasocia kongreso de Esperanto en Francio okazos en Nantes, de la 7-a ĝis la 9-a de junio 2025 .

La temo estas Vojaĝoj , kaj ni proponos interalie retrovi Jules Verne , kiu estis aktiva subtenanto de Esperanto, kaj sekvi la paŝojn de Lucien Péraire, kiu travojaĝis la mondon bicikle inter la jaroj 1928-1932 dank’ al Esperanto.

Vi povos ankaŭ sperti “le Voyage à Nantes” (la vojaĝo en Nanto en Esperanta versio) kun eksterordinaraj maŝinoj kaj nuntempaj artaĵoj. Via restado povos komenciĝi per ekskurso ĉe la bordo de Atlantiko kaj daŭri per vizito de la kasteloj ĉe la Luar’ rivero.

Programo

La ĉefaj elementoj de la kongresa programo, tago-post-tagon: kursoj, prelegoj, spektakloj, ekskursoj, renkontiĝoj, ktp. Vidu ĉi tie la ĉiutagan programon.

Aliĝilo

Por aliĝi, bonvolu elŝuti la formularon disponeblan sur ĉi tiu paĝo , kompletigu ĝin kaj poste resendu ĝin al Espéranto-France kun via pago.


---

# Internacia Tago de Familioj

**Published:** 2025-05-15

**URL:** https://uea.facila.org/artikoloj/%C4%9Denerale/internacia-tago-de-familioj-r475

**Categories:** Ĝenerale

En 1993 Unuiĝintaj Nacioj proklamis la 15-an de majo Internacia Tago de Familioj. La celo de tiu tago estas atentigi pri la sociaj, ekonomiaj kaj aliaj praktikaj influoj , kiuj tuŝas familiojn. Krome, sen la kunlaboro de familioj, ne eblos realigi la celojn de UN rilate al daŭripova evoluigo.

Okaze de la Internacia Tago de Familioj, UEA sendis mesaĝon al UN. Jen la teksto de la mesaĝo, lingve simpligita por la legantoj de uea.facila . Oni povas legi la originalan tekston en la Gazetara Komuniko de UEA n-ro 1230.

Mesaĝo de UEA okaze de la Internacia Tago de Familioj, la 15-an de majo 2025

La temo de la ĉi-jara Internacia Tago de Familioj estas "Familio-celaj politikoj por daŭripova evoluigo". Per tiu temo, Unuiĝintaj Nacioj instigas la registarojn de la mondo inviti la kunlaboron de familioj por trakti la gravajn problemojn de la nuna mondo. Ekzemploj de tiaj problemoj estas teknologia transformado, la moviĝo de kamparo al urboj, migrado , kaj klimata ŝanĝiĝo.

Ĝenerale, familioj transdonas valorojn al siaj gefiloj. Tial ni bezonas, ke familioj transdonu valorojn kiel socian justecon, daŭripovecon, konservadon de la naturo, prizorgon de la klimato, kaj aliajn gravajn aferojn por nia komuna estonteco. Krome, kompreneble, familioj konservas kaj disvastigas lingvojn, kaj transdonas ilin al siaj infanoj.

Samtempe kun ekonomia evoluigo devas okazi ankaŭ socia evoluigo. Necesas elradikigi malriĉecon, kaj certigi bonan laboron kaj egalajn ŝancojn por ĉiuj. Ni ne povas konstrui pli bonan mondon por ĉiuj sen justeco kaj egala partopreno de ĉiuj homoj kaj popoloj. Por atingi tion, lingvoj gravas, ne nur por bone komuniki al la familioj de la mondo, sed, pli signife, por aŭskulti tiujn familiojn: lingvoj estas por paroli, sed ankaŭ por aŭskulti.

Mondaj registaroj devas aŭskulti la popolojn de la mondo per tutmonda interparolado kun internaciaj organizoj, neregistaraj organizoj , kaj komercaj kaj civitanaj organizoj, por kunlabora agado. Neniu restu malantaŭe en nia tutmonda vojaĝo al daŭripova evoluigo.

Per Esperanto ni transdonas, ene de niaj familioj kaj inter malsamaj familioj, la valorojn de solidareco , kompreno kaj estimo por aliaj popoloj. En pluraj renkontiĝoj tra la mondo, ĉiutage parolantoj de la Internacia Lingvo Esperanto kultivas toleremon kaj respekton. Ni unuiĝu por konstrui tiun pli bonan mondon por ĉiuj.

3

1

civitano: persono apartenanta al ŝtato, regiono aŭ urbo, kun politikaj rajtoj pro tiu aparteno.

daŭri-pova: kapabla daŭri dum longa periodo; kapabla daŭri ĉar ĝi ne kaŭzas problemojn al la vivmedio.

el-radikigi: elŝiri planton el la tero kune kun la radikoj; tute eltiri ion.

estimo: tre alta opinio pri iu homo aŭ pri ties bonaj kvalitoj kaj agoj.

influo: efiko al iu aŭ io.

instigi: aktive premi iun, por ke tiu homo faru iun agon.

klimato: veteraj kondiĉoj en difinita regiono, aŭ en la tuta Tero, dum longa periodo.

kultivi: kreskigi plantojn, prizorgante iliajn bezonojn; prizorgi spiritajn aŭ mensajn kvalitojn, por ke ili kresku kaj plifortiĝu.

kun-laboro: kuna laborado pri iu komuna projekto.

migrado: vojaĝado de unu loko al alia, ofte kun la celo ekloĝi en nova loko.

ne-registara organiz(aĵ)o: organizaĵo, kiu ne apartenas al la ŝtato kaj ties regantoj, sed ricevas sian monon de alia fonto.

n-ro: numero

parto-preno: ĉe-estado aŭ kunfarado en iu komuna aranĝo.

proklami: klare anonci, por ke la publiko sciu.

realigi: fari ion, por ke ĝi fariĝu reala, anstataŭ resti nur ideo.

registaro: grupo de homoj, kiuj regas ŝtaton.

solidareco: helpema, spirita komuneco, eĉ en malfacila situacio.

teknologia: utiliganta sciencajn sciojn por praktikaj kaj teknikaj celoj, precipe por la evoluigo de novaj maŝinoj, komunikiloj, kaj industriaj metodoj.

toleremo: akceptemo de opinioj, kredoj aŭ agmanieroj de aliaj homoj aŭ popoloj, eĉ se oni mem ne konsentas pri ili.

UEA: Universala Esperanto-Asocio


---

# Kajto - La malnova balancilo

**Published:** 2025-05-17

**URL:** https://uea.facila.org/filmetoj/kajto-la-malnova-balancilo-r346

**Categories:** Filmetoj

[Embed] https://www.youtube.com/embed/quBRy9_LeWw?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# En Novzelando monto iĝas persono

**Published:** 2025-05-26

**URL:** https://uea.facila.org/artikoloj/lega%C4%B5oj/en-novzelando-monto-i%C4%9Das-persono-r477

**Author:** Laurent Ramette

**Categories:** Legaĵoj

**Audio:** https://uea.facila.org/uploads/monthly_2025_05/EnNovzelandomonto(Fettes).mp3.01674a6832f866da6a9798b7dafbed79.mp3

La monto Taranaki, antaŭe Egmont.  Foto: Pixabay

Eblas aŭskulti ĉi tiun artikolon, kiun voĉlegis Mark Fettes.

Lastatempa maniero protekti la natur-medion estas igi ĝin persono. Temas kompreneble ne pri korpa persono sed pri jura persono, kiu havas similajn rajtojn, povojn, kaj respondecojn kiel normala homo. Tiumaniere natura estaĵo kapablas defendi sin kontraŭ tiuj, kiuj malutilas al ĝi, ĉar ĝi povas voki ilin antaŭ juĝiston. Tio gravas, ĉar kutime proceso eblas nur se malutilo okazas al homa persono.

Ekde 2014 Novzelando uzas tiun rimedon por protekti pli bone la regionon Te Urewera . Tiu regiono de arbaro kaj montetoj jam estis protektata ekde 1954 kiel nacia parko. Tamen, en 2014 Novzelando decidis per leĝo ŝanĝi ĝian juran situacion. Nun la arbaro ne plu estas nacia parko; anstataŭe, ĝi iĝis persono.

Tiun rimedon Novzelando la duan fojon uzis en 2017, ĉi-foje por protekti la riveron Whanganui . La maorioj ĉiam konsideras la riveron sankta. Tial intertraktadoj kaj juĝaferoj inter la registaro kaj la maoria popolo daŭris jardekojn ĝis la enkonduko de tiu nova leĝo. Tiam la rivero iĝis persono.

Komence de 2025, Novzelando la trian fojon donis juran personecon al natura estaĵo. La monto Egmont , kiu samtempe estis renomita monto Taranaki , iĝis persono. Laŭ la leĝo ĝi estas rekonata kiel “vivanta kaj nedisigebla tutaĵo”. Tia atingo estas grava paŝo en la direkto de pli granda respekto al la kulturo de la lokaj indiĝenoj . Fakte, tiuj konsideras la monton Taranaki ne kiel ekspluateblan rimedon sed kiel unu el siaj antaŭuloj .

Kiel monto povas esprimi sian volon? Same kiel aliaj juraj organizaĵoj, ekzemple asocio kiel UEA , monto Taranaki agos pere de homa grupo. Tiu grupo, kiun la nova leĝo difinas kiel la “homaj vizaĝo kaj voĉo” de la monto, konsistas el ok membroj. Kvar anoj estas nomumitaj de la lokaj maorioj kaj la kvar aliaj estas nomumitaj de la registaro.

Tradicie la maorioj ne supreniris sur la sankta monto Taranaki . Malgraŭ sia nova jura situacio, la bela dormanta vulkano plu restas vizitebla. Pro ĝia simileco al la japana monto Fuji , multaj turistoj vizitas ĝin. Pro la sama kialo oni filmis tie la filmon La lasta samurajo . Ĉu amasa turismo povas kunekzisti kun protektado de la natura medio estas demando, kiun respondos la estonteco. Estas rimarkinde, ke la apuda lando, Aŭstralio, decidis en 2019 malpermesi la supreniradon de la ŝtonego Uluru , konsiderata sankta de la lokaj indiĝenoj.

Laurent Ramette

5

2

Laurent Ramette estas franca esperantisto, iama tradukisto kaj aktuale juristo. Li loĝas en Luksemburgo, kie li laboras en la Tribunalo de la Eŭropa Unio. Krom pri sia fako li aparte interesiĝas pri literaturo, kinarto, politiko kaj internaciaj rilatoj.

antaŭ-ulo: membro de la sama familio aŭ grupo, kiu vivis en antaŭaj tempoj.

ekspluatebla: utilegebla, tiel ke oni ricevu el ĝi la plej grandan gajnon.

enkonduko: enportado de nova afero kun la celo, ke ĝia uzo fariĝu kutima.

indiĝeno: praloĝanto; homo, kies antaŭuloj jam loĝis en loko, antaŭ ol postaj homoj ekloĝis en tiu sama loko.

inter-traktado: diskutado inter pluraj personoj, aŭ grupoj de personoj, pri la kondiĉoj de iu afero, kun la celo veni al inter-konsento.

jura: rilata al la leĝaro de ŝtato; rilata al la aro da reguloj kaj leĝoj, kiuj difinas la rajtojn kaj devojn de homo aŭ de organizaĵoj.

maorio: ano de popolo, kiu loĝas precipe en la norda parto de Novzelando.

nomumi: elekti por iu ofico aŭ rango.

pere de: per.

proceso: juĝ-afero.

protekti: defendi kontraŭ danĝeroj.

registaro: grupo de homoj, kiuj regas ŝtaton.

rekonata: akceptata kiel valida aŭ valora.

respondeco: la devo okupiĝi pri plenumado de iu agado kaj respondi al plendoj aŭ aliaj komentoj pri ĝia realigo; la devo zorgi pri la rezulto de iu ago aŭ faro, aŭ pri la taŭga plenumo de iu afero.

samurajo: ano de la militista klaso en malnova Japanujo.

Foto:  Wikipedia / wellcome.collection.org CC BY 4.0

UEA: Universala Esperanto-Asocio

vulkano: monto, kiu foje elverŝas fajron, bolantajn fumojn kaj gasojn el profundaĵoj sub la tero.


---

# Tokio

**Published:** 2025-05-29

**URL:** https://uea.facila.org/loke/tokio-r94

**Categories:** Loke

En dimanĉo la 25-a de majo, Esperanto aperis en tre populara distra TV-programo en Japanio. La titolo de la programo estas "Kio estas tio? Cent maloftaj pejzaĝoj". La programo estas amuza kaj distra, kaj la direktoroj tre bone kaj pozitive traktis Esperanton.

Tiu programo daŭras de pli ol 15 jaroj. Ĉiufoje oni prezentas nekutimajn aferojn proponitajn de spektantoj. Ili ricevis la informon, ke Esperanto estas uzata en la lerneja kanto de la mezlernejo Satte-Nishi en la gubernio Saitama: “Amu, Laboru, Esperu”. Ĉar la lernantoj tute ne sciis pri Esperanto, la reĝisoroj decidis esplori la nunan situacion de Esperanto. Fama komediisto, unu el ĉefaj gvidantoj de la programo, komentis: “Estas bonege havi lingvon, kiu ne havas landlimojn.”

Aperis intervjuo kun la prezidantino de Japana Esperanto-Instituto, Kitagawa Ikuko. Ĝuste tiam hazarde vizitis la Esperanto-instituton Julian Nagele kaj Maria Shett el Londono. Do, ankaŭ la sceno de interparolado kun s-ino Kitagawa estis elsendita. Oni sukcese montris, ke Esperanto estas vere vivanta lingvo.


---

# Vieno

**Published:** 2025-05-30

**URL:** https://uea.facila.org/loke/vieno-r95

**Categories:** Loke

Pli ol 800 junaj homoj lernis Esperanton en Vieno

Mi estas Walter Klag, kaj mi naskiĝis en 1949 en Vieno, Aŭstrio. Mia edzino kaj mi lernis Esperanton en 1985. Niaj du infanoj estas denaskaj esperantistoj.

En la jaro 2014 mi decidis oferti unuhoran germanlingvan Esperanto-kurson por tutkomencantoj. Nun mi pendigas jare 3000 varbilojn en kaj antaŭ universitatoj kaj aliloke. La kursoj okazas dufoje monate en kafejo. Ĝis nun (majo 2025) venis 360 personoj, 90% estas junaj inter 15 kaj 30 jaroj.

2024 universitata profesorino invitis min prezenti Esperanton en la kadro de lingvistika prelego la 29-an de majo 2024 en la universitato de Vieno. Venis 30 gestudentoj en la prelegejon kaj ĉirkaŭ 200 aŭskultis rete. La prelego daŭris unu horon, la diskutado 30 minutojn. La ĉeestantoj ricevis papere la 16-paĝan kurson kaj diversajn informilojn, interalie unu ekzempleron de la gazeto Kontakto kaj la esperanto-lingvan kajeron pri la aŭstra urbo Graz [grac]. La prelego estis ripetita la 22-an de majo 2025: 34 ĉeestis, 200 rete partumis.

Walter Klag


---

# Esperanto por mi -8- kaj -9-

**Published:** 2025-05-30

**URL:** https://uea.facila.org/artikoloj/libroservo/esperanto-por-mi-8-kaj-9-r476

**Author:** Maurizio Giacometto ('Rico')

**Categories:** Libroservo

**Audio:** https://uea.facila.org/uploads/monthly_2025_05/Esperantopormi8(kaj9)red.mp3.71075f5b18c2b6efd5b1822f4920ef72.mp3

Eblas aŭskulti ĉi tiun artikolon, kiun voĉlegis Maurizio 'Rico' Giacometto.

Esperanto por mi -9-: 16 geesperantistoj portretitaj de Helga Plötner. Maebaŝi, Gunma, Japanujo: Horizonto, 1-an de Aŭgusto 2025. 20 paĝoj, 30 cm. ISBN: 978-4-939088-74-2 C1095 500E. Prezo 5€.

Esperanto por mi -8-: 16 geesperantistoj portretitaj de Helga Plötner. Maebaŝi, Gunma, Japanujo: Horizonto, 1-an de Aprilo 2025. 20 paĝoj, 30 cm. ISBN: 978-4-939088-64-3 C1095 500E. Prezo 5€.

En novembro de 2020 mi recenzis libron kun la titolo Esperanto por mi . Temis pri ĉarma libreto en kiu oni povas legi pri la vivo de dek ses bone konataj esperantistoj kaj samtempe ĝui iliajn belajn portretojn , kiujn kreis Helga Plötner .

Mi ŝatis la libron kaj taksis ĝin ne nur tre ĉarma, sed ankaŭ taŭga por legado fare de komencintoj. La libro estas mallonga, kun nur unu-paĝaj ĉapitroj kaj kun lingvaĵo samtempe riĉa kaj ne tro malfacila. Krome, ĝi estas bela pruvo pri la riĉeco de la Esperanto-kulturo kaj la diverseco de la esperantistaro tra la mondo.

En tiu novembro de 2020 tamen mi tute ne antaŭvidis, ke tiu publikaĵo fariĝos nur unua paŝo en longa serio da similaj libroj. Post tiu unua libro, venis la dua en la sama jaro, la tria en la sekva jaro kaj kvar aliaj. Nun la 8-a libro en la serio estas preta, kaj baldaŭ venos la 9-a.

En la 8-a libro, same kiel en ĉiuj aliaj, oni povas legi, kvazaŭ en konversacio kun la portretitoj , pri dek ses esperantistoj, inkluzive de Lidja, la filino de Zamenhof , kaj la portretistino mem, Helga Plötner.

La portretitoj parolas pri siaj vivo kaj esperantumado , kaj rakontas, kiel Esperanto pliriĉigis ilian vivon. Ĉiu el ili iusence klarigas al la legantoj, laŭ la vortoj de la titolo, kio estas “Esperanto por mi”.

Flanke de la teksto-konversacio kun la esperantistoj, oni povas admiri la lertan laboron de Helga, kiu kaptas la esencon de ĉiu esperantisto en siaj majstraj nigro-blankaj desegnaĵoj. Ĉiu el ili ŝajnas preskaŭ vivi, kvazaŭ ili rakontus al la leganto pri si mem kaj pri sia rilato kun Esperanto. Kompletigas ĉiun paĝon bela kolora foto pri ĝoja momento en la vivo de la portretito.

Dankon denove al Helga kaj al la eldonisto Hori Jasuo (kiu unue havis la ideon eldoni tiujn librojn post kiam li vidis kelkajn belajn artaĵojn de Helga) pro la kreado de tiu baldaŭ naŭ-parta serio.

Maurizio 'Rico' Giacometto

La 8-a kaj la 9-a libroj en la serio Esperanto por mi estas aĉeteblaj ĉe la libroservo de UEA , tiu de FEL (retbutiko) Oni povas mendi ilin ankaŭ de la eldonisto Horizonto , kaj rekte de la portretistino .

4

2

Maurizio Giacometto ('Rico') estas redaktoro de la rubriko “Libroservo” en uea.facila.

admiri: opinii, ke io aŭ iu estas pli ol normale bona aŭ bela.

ĉapitro : dividaĵo de libro, signita per nomo aŭ numero.

el-doni: produkti kaj publikigi verkon.

esenco: la ĉefa, plej baza kaj grava eco de io.

esperantumi: pasigi tempon en Esperanta medio uzante Esperanton; okupiĝi pri Esperantaj aferoj.

inkluzive de: enhavante en si.

konversacio: interparolado.

majstra: perfekte reganta iun fakon, arton aŭ manlaboron.

portreto: bildo aŭ foto, kiu prezentas la personan aspekton de homo.

portretito: la homo, kies bildo estas pentrita de artisto, aŭ fotita de fotisto.

pruvo: afero kiu eksterdube montras, ke io estas vera.

taksi: provi difini la valoron aŭ kvanton de iu aŭ io.

titolo: nomo de libro, poemo, teatraĵo, aŭ simila verko.


---

# 1910 – La plena teatraĵo en Esperanto de Ĵenja Amis

**Published:** 2025-05-31

**URL:** https://uea.facila.org/filmetoj/1910-%E2%80%93-la-plena-teatra%C4%B5o-en-esperanto-de-%C4%B5enja-amis-r348

**Categories:** Filmetoj

[Embed] https://www.youtube.com/embed/fbWldQKlfrA?width=100%25&height=86.25

2

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Malhelpa / Unhelpful – English & Esperanto Short Film

**Published:** 2025-06-08

**URL:** https://uea.facila.org/filmetoj/malhelpa-unhelpful-%E2%80%93-english-esperanto-short-film-r349

**Categories:** Filmetoj

[Embed] https://www.youtube.com/embed/0oEQZBr4yqk?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# IJK 2025 en Indonezio invitas vin!

**Published:** 2025-06-08

**URL:** https://uea.facila.org/artikoloj/kongresoj-kaj-kunvenoj/ijk-2025-en-indonezio-invitas-vin-r478

**Categories:** Kongresoj kaj kunvenoj

Restas du monatoj ĝis la 81-a Internacia Junulara Kongreso (IJK) de TEJO , kiu okazos de la 9-a ĝis la 16-a de aŭgusto 2025 en Cisarua (Bogor), Indonezio.

La 81-a IJK estas la unua IJK kiu okazos en Indonezio, granda insularo en Sudorienta Azio konata pro ties kultura, ekologia , kaj lingva diverseco. La kongresa temo estas “Diverseco, solidareco kaj toleremo ”. En multaj programeroj oni esploros la diversecon en Sudorienta Azio, kaj malkovros , kion eblas lerni de tiu diverseco.

Dum IJK la kongresanoj kune prifestos tre specialan okazon: la 80-an datrevenon de la Sendependiĝo de Indonezio disde Nederlando en 1945. Estos kulturaj programoj por elmontri la kulturan diversecon de Indonezio per tradiciaj dancoj, teatraĵoj kaj muzikaĵoj.

En la programo, atendas vin amaso da lernigaj, interagaj, sportaj kaj distraj aktivaĵoj, taŭgaj por ĉiuj aĝoj, lingvoniveloj, kaj interesoj. Kongresanoj povas mem proponi programerojn ĝis la 30-a de junio. Krome, eblos trapasi la KER-ekzamenon skribe je la nivelo C1. Individuaj membroj de TEJO, kiuj ekzameniĝos dum IJK, povos ricevi repagon de 20 eŭroj .

La Kongresa Komisiono aranĝas transporton por helpi la kongresanojn moviĝi inter la ĉefurbo Ĝakarto kaj la kongresejo, Alfa Resort Hotel & Conference en Cisarua, kaj reen. Krome kongresanoj povas nun aliĝi al antaŭ-, dum- kaj post-kongresaj ekskursoj .

Ĝis nun aliĝis 140 homoj el 33 landoj, el kiuj plej multaj aliĝis el Indonezio, Japanujo, Ĉinujo, kaj Aŭstralio. Aliĝis ankaŭ gejunuloj el aliaj landoj de Sudorienta Azio: Filipinoj, Vjetnamujo, Orienta Timoro, kaj Tajlando. Dum IJK 2025 eblos renkontiĝi kaj amikiĝi kun esperantistoj el Azio kaj Oceanio. Multaj el tiuj partoprenos sian unuan internacian Esperanto-aranĝon.

Ni esperas baldaŭ atingi nian sekvan celon: 150 partoprenantojn. Ĉu vi ankoraŭ ne havas planojn en aŭgusto? Ĉu vi ŝatus sperti ion tute novan kaj mirindan? Venu al Indonezio! Ne maltrafu ĉi tiun tre maloftan ŝancon por ekkoni ĉi tiun mirindan landon, pere de Esperanto, kune kun esperantistoj! Neniam oni estas tro maljuna por partopreni en IJK; ĉiuj estas invitataj amuziĝi! Aliĝu dum la tria aliĝperiodo ĝis la 30-a de junio . Post tiu dato, la aliĝkotizoj altiĝos.

La reta aliĝilo troviĝas ĉe https://ijk2025.tejo.org/alighilo/ .

TEJO finance subtenas 20 gejunulojn el Azio kaj Oceanio, por ke ili povu partopreni en IJK. Ni elkore dankas ĉiujn, kiuj ĝis nun donacis al la fondaĵo “Partoprenu IJK-n”. Por subteni 20 homojn, ni ankoraŭ bezonas 3000 eŭrojn. Se vi volus helpi nin atingi tiun celon, bonvolu donaci al la fondaĵo.

La grandeco kaj la sukceso de nia IJK dependas parte de via subteno. TEJO antaŭdankas vin!

1

aliĝi: aldoniĝi, almetiĝi, membriĝi, aparteniĝi al, iĝi partoprenanto en io; aliĝilo: dokumento per kiu oni enskribiĝas al kongreso aŭ simila aranĝo.

dependi: esti sekvo de (iu situacio).

distra: amuza, gajiga; tia, ke ĝi deturnas la atenton aŭ la spiriton de pli seriozaj aferoj.

ekologia: respektanta la rilatojn de vivantaj estaĵoj inter si kaj kun sia medio.

eŭro (€): la mon-unuo uzata en multaj eŭropaj landoj.

finance: rilate al la monaj rimedoj de organizaĵo aŭ de homo, aŭ al la stato de la enspezoj kaj elspezoj.

fondaĵo: organizaĵo kreita kun apartaj celoj, kiu disdonas monon al homoj aŭ organizaĵoj por helpi projektojn, kiuj realigas la celojn de la fondaĵo.

individua: unuopa, persona, kiel unu aparta membro de grupo.

komisiono: malgranda grupo formita interne de pli granda organizaĵo kun la celo plenumi difinitan taskon.

malkovri: ekscii, ekkoni aŭ ekkompreni aferon, kiun oni antaŭe ne sciis; esti la unua, kiu ekvidas aŭ ekkonas ion, ĝis tiam nekonatan.

parto-preni: esti unu el la homoj, kiuj ĉe-estas kaj kune aktivas en iu komuna agado.

pere de: per.

sendependiĝo: la okazo, en kiu ŝtato ekregas sin mem, dum antaŭe ĝi estis sub la rego de alia lando.

solidareco: helpema, spirita komuneco, eĉ en malfacila situacio.

sub-teni: helpi homon, asocion, projekton, politikon aŭ simile, por ke ĝi sukcesu.

TEJO: Tutmonda Esperantista Junulara Organizo

toleremo: akceptemo de opinioj, kredoj aŭ agmanieroj de aliaj homoj aŭ popoloj, eĉ se oni mem ne konsentas pri ili.

trans-porto: portado de homoj aŭ objektoj de unu loko al alia; veturiga sistemo.

tra-pasi ekzamenon: ekzameniĝi.


---

# Mi estas via patro

**Published:** 2025-06-15

**URL:** https://uea.facila.org/filmetoj/mi-estas-via-patro-r350

**Categories:** Filmetoj

[Embed] https://www.youtube.com/embed/2KA2O4dFJEM?width=100%25&height=86.25

1

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Radio Verda

**Published:** 2025-06-19

**URL:** https://uea.facila.org/artikoloj/tra-la-reto/radio-verda-r479

**Author:** Arono Chapman

**Categories:** Tra la reto

**Audio:** https://uea.facila.org/uploads/monthly_2025_06/RadioVerda.mp3.a2a5ba69f792d73cafd62e34c815ae4e.mp3

Eblas aŭskulti ĉi tiun artikolon, kiun voĉlegis Arono Chapman.

Radio Verda estas Esperanta projekto, kiu celas prezenti interesajn temojn en klara kaj facila maniero. Ĝi komenciĝis jam en 1998 kiel unu el la unuaj sonaj revuoj en Esperanto, eĉ antaŭ la tempo de podkastoj . Tiutempe oni aperigis mallongajn sonprogramojn kun amika stilo kaj komprenebla lingvaĵo.

Post interrompo, la projekto revenis kun nova formo. Nun oni aperigas filmetojn kun sono kaj bildoj, kiuj taŭgas por komencantoj, sed ankaŭ por pli spertaj parolantoj. Alian temon oni prezentas en ĉiu filmeto. Foje temas pri la mondo ĉirkaŭ ni, foje pri scienco, historio, kulturo aŭ io alia interesa. Kelkaj temoj estas seriozaj, aliaj pli amuzaj — sed ĉiam facile kompreneblaj.

La lingvaĵo estas facila kaj natura. Oni parolas ne tro rapide kaj kun klara elparolo. La frazoj estas simplaj, tamen riĉaj kaj utilaj. Tio helpas la spektantojn aŭskulti kun kompreno, kaj samtempe lerni kaj reaŭdi novajn vortojn.

Aperas nova filmeto ĉiujn kelkajn tagojn, kaj nun estas jam pli ol kvindek en la kanalo . Ili havas desegnojn aŭ bildojn por helpi la spektadon, kaj sur la ekrano aperas ankaŭ la skribaj subtekstoj. La stilo estas amika kaj agrabla.

Radio Verda estas bona ilo por samtempe lerni kaj ĝui la lingvon. Per regula spektado, oni povas uzi Esperanton en la ĉiutaga vivo, resti en kontakto kun la lingvo, kaj malkovri novajn aferojn en simpla kaj interesa maniero.

Arono Chapman

7

1

Arono Chapman estas instruisto kaj lingvisto en Vankuvero, Kanado. Li estas fondinto kaj redaktoro de Radio Verda, kaj unu el la kunkreintoj de Lernu.net. Li ĝuas liberan tempon subĉiele aŭ esplorante novajn ideojn kaj teknologiojn.

kanalo: arte-farita akvo-vojo; la vojo por dissendi la programojn de difinita radia, televida, aŭ reta organizaĵo.

malkovri: ekscii, ekkoni aŭ ekkompreni aferon, kiun oni antaŭe ne sciis.

podkasto: programo trovebla en Interreto, kiun interesatoj povas kopii kaj aŭskulti per propra telefono, komputilo aŭ alia ilo.

stilo: la aparta maniero, laŭ kiu estas prezentata verko, artaĵo, vesto aŭ simile; la aparta maniero, laŭ kiu verkisto kunmetas siajn frazojn kaj esprimas siajn ideojn.


---

# ARGENTINO | La lando de Tango

**Published:** 2025-06-19

**URL:** https://uea.facila.org/filmetoj/argentino-la-lando-de-tango-r347

**Categories:** Filmetoj

[Embed] https://www.youtube.com/embed/k04P0LNgjh0?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Kiam virinoj diris “ne” al la voĉdonrajto

**Published:** 2025-06-20

**URL:** https://uea.facila.org/filmetoj/kiam-virinoj-diris-%E2%80%9Cne%E2%80%9D-al-la-vo%C4%89donrajto-r351

**Categories:** Filmetoj

[Embed] https://www.youtube.com/embed/EYC4ekIirCA?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# AI al Esperanto: ĉu nova epoko por Esperantujo?

**Published:** 2025-06-21

**URL:** https://uea.facila.org/filmetoj/ai-al-esperanto-%C4%89u-nova-epoko-por-esperantujo-r352

**Categories:** Filmetoj

[Embed] https://www.youtube.com/embed/wUSkUKEEQVk?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Mallonga historio de la malhumaneco

**Published:** 2025-06-23

**URL:** https://uea.facila.org/artikoloj/opinioj/mallonga-historio-de-la-malhumaneco-r480

**Author:** Vicente Sales

**Categories:** Opinioj

**Audio:** https://uea.facila.org/uploads/monthly_2025_06/Malhumanecored.mp3.37bbba5d028e8796c7fe489d9c7c2f57.mp3

Pentraĵo de Viktor Vasnetsov (1848-1926)

Eblas aŭskulti ĉi tiun artikolon, kiun voĉlegis Margaret Zaleski-Zamenhof.

La suba artikolo aperis en La Scienc- kanalo de Vicente en 27.3.22. La artikolo estas mallongigita kaj simpligita por la legantoj de uea.facila .

Homo sapiens , speciala estaĵo inter la bestoj, aperis antaŭ proksimume tricent mil jaroj. Dum tiuj fruaj jaroj la homoj fariĝis humanaj , do kial oni tamen rimarkas tiom da malhumaneco en nia historio?

En la naturo, ĉiuj bestoj “batalas” por pluvivi kaj lasi posteulojn. Goriloj , ekzemple, pluvivas per sia forteco. Kvankam ili amas sian propran familion, ili malamas ĉiujn aliajn. Ili manĝas nur vegetaĵojn , tamen ili havas timigajn akrajn dentojn. La viraj goriloj ne toleras la ĉe-eston de aliaj plenkreskaj viroj, kaj forpelas eĉ siajn proprajn filojn. Tiuj filoj, do, serĉas lokon por ekloĝi kaj formi sian propran familion. Kiam ili trovas malfortan familion, ili mortigas la regantan vir-gorilon kaj ties idojn. La gorilinoj senpove naskos la idojn de la alveninta vir-gorilo, kaj tiuj heredos la patran perfortemon .

Homoj evoluis alimaniere. Ili heredis toleremon. La timigaj dentoj fariĝis akceptemaj ridetoj. Ne pensante nur pri si mem, homoj kuniĝis en grandaj kunlaboremaj komunumoj , kaj evoluigis la amon, kiu disvastiĝis ekster la familia grupo. Per tiuj kvalitoj – kompato, solidareco , emocia kunsentemo, kaj zorgo pri aliaj homoj – ili atingis la plej sukcesan kapablon postvivi, kaj iliaj nombroj kreskis senĉese. Tial, kiam la rimedoj fariĝis nesufiĉaj, grupoj foriris por serĉi novajn teritoriojn . Tiel la homoj okupadis la tutan planedon .

Bedaŭrinde, la kreskanta homa loĝantaro elpuŝis bestojn kaj aliajn prahomojn el ĉiuj lokoj, kiujn ili atingis. Ĉu mankis al tiuj homoj la bonaj kvalitoj, kiuj favoris la formadon de grandaj kunlaboremaj grupoj?

Antaŭ dek du mil jaroj komenciĝis la formado de la unuaj konstantaj loĝ-komunumoj. Samtempe la diversaj hom-grupoj komencis starigi limojn ĉirkaŭ siaj teritorioj. Tiel la homoj ekrevenis al la bestaj kvalitoj. Ne plu troviĝis pliaj teritorioj kie eblis ekloĝi, kaj renkontoj inter nomadoj kaj fiks-loĝantoj nepre okazis. Komence tiaj renkontoj estis pacaj, sed kelkfoje ili degeneris en batalojn por gajni aŭ defendi teritoriojn.

Antaŭ kvar mil jaroj, jam ekzistis pluraj dense loĝataj regionoj sur la planedo, kies loĝantoj emis militi por gajni pli vastajn teritoriojn. Sekve, tiuj pli militemaj homoj ekstermis tiujn, kiuj estis pli pac-amaj. Tio favoris la sukceson de la pli perfortemaj. Tial iliaj posteuloj fariĝis la ĉefaj agantoj de la historio, kaj tiel komenciĝis la historio de la malhumaneco.

Nuntempe, ni ne scias, ĉu la nuna emo al malamo rezultas de nia gena heredaĵo aŭ de kultura influo , sed ni nepre devas haltigi la malsaĝecon de niaj regantoj. Kiel humanaj homoj ni devas kunlabori por subteni la bonfarton de ĉiuj popoloj, kaj disvastigi solidarecon kaj sciojn. La rajton agi kiel bestoj ni lasu nur al la bestoj.

Vicente Sales

6

1

Vicente Sales estas brazila esperantisto, aktiva kiel estrarano de Societo Esperantista de Minas-Ĵerajso (SEM) kaj membro de la Rotaria e-Klubo de Esperanto. Li ankaŭ estas amatora kuristo, gitaristo, kaj entuziasma amanto de scienco. https://www.instagram.com/vicente.kuristo/

degeneri: iom post iom perdi siajn bonajn kvalitojn; ricevi pli malbonan formon.

ekstermi: mortigi, neniigi (nenio-igi), entute forigi kaj malaperigi.

favori: agi en maniero, kiu estas aparte helpa por iu afero, por ke ĝi sukcesu.

for-peli: for-sendi, for-puŝi, forigi.

geno: instrukcioj pri la personaj korpaj propraĵoj, kiujn gepatroj transdonas antaŭ la nasko al siaj idoj.

gorilo: tre granda kaj forta hom-simila besto, vivanta en okcidenta kaj centra Afriko.

heredi: ricevi la kvalitojn de siaj gepatroj kaj aliaj antaŭ-uloj.

humana: posedanta la plej altajn kvalitojn de la homo: kompatemon, bonfaremon, helpemon kaj simile.

influo: efiko al iu aŭ io.

kanalo: arte-farita akvo-vojo; la vojo por dissendi la programojn de difinita radia, televida, aŭ reta organizaĵo.

komunumo: societo bazita sur komuneco de vivo kaj interesoj; grupo de homoj kune vivantaj kaj kun komunaj interesoj.

kunlaborema: preta labori kun aliaj por atingi komunajn celojn.

nomado: membro de grupo, kiu ne loĝas fikse en la sama loko, sed vojaĝas ĉiam de loko al loko, ofte laŭ la sezonoj aŭ laŭ la havebleco de manĝaĝoj por si mem kaj siaj bestoj.

Foto: Wikipedia / David Stanley CC BY 2.0

perfortemo: la emo uzi la korpan forton por mistrakti aliajn homojn aŭ bestojn, aŭ por devigi iun aŭ ion kontraŭ ties volo.

planedo: granda ĉiela objekto sen propra lumo, kiu rondiras ĉirkaŭ stelo; ekzemple nia Tero estas planedo.

solidareco: helpema, spirita komuneco, eĉ en malfacila situacio.

teritorio: regiono apartenanta al iu ŝtato aŭ popolo, kiu konsideras ĝin propra kaj defendas ĝin kontraŭ enveno de eksteruloj.

toleri: ne kontraŭstari al malagrabla aŭ dolora situacio, kvankam oni kapablus malhelpi ĝin.

vegetaĵoj: herboj, folioj, arboj, floroj, kaj aliaj kreskaĵoj.


---

# Lokossa

**Published:** 2025-06-25

**URL:** https://uea.facila.org/loke/lokossa-r96

**Categories:** Loke

En la 28-a de majo 2025, sesdek kvar knabinoj ekzameniĝis en Esperanto kaj en du naciaj lingvoj, nome la fonua kaj la mina, ĉe la por-knabina liceo de Lokossa, en sudokcidenta Benino.

La knabino estis ekzamenitaj pri pluraj fakoj. En Esperanto, ili devis trans-skribi nombrojn per vortoj, traduki al Esperanto frazetojn franclingvajn, doni en la franca la signifon de esperantlingve skribitaj vortoj, laŭt-legi la literojn de la Esperanta alfabeto, kaj plenumi aliajn taskojn taŭgajn por komencantoj.

En septembro 2025, kiam komenciĝos la nova lerno-jaro, estos oficiala premio-ceremonio, kaj ĉiuj sukcesintoj ricevos diplomon.

Eventualaj kontribuoj ĉiuspecaj por la daŭrigado de la projekto (mondonacoj, premiaĵoj, esperantaĵoj kaj propagandiloj diversaj, ktp.) estos bonvenaj.

Por pliaj informoj pri la projekto, bonvolu turni vin al:

GBADAMASSI Latifou BP 302 Lokossa (Mono) République du Bénin (Afrique de l’Ouest) Retadresoj: latifougbadamassi@yahoo.fr kaj infanojcxirkauxafriko@gmail.com


---

# La Zamenhof-strato

**Published:** 2025-06-28

**URL:** https://uea.facila.org/artikoloj/libroservo/la-zamenhof-strato-r466

**Author:** Maurizio Giacometto

**Categories:** Libroservo

**Audio:** https://uea.facila.org/uploads/monthly_2025_06/LaZamenhof-strato.mp3.e0ec4b12872dd18654d8ad5daab9f9b9.mp3

Eblas aŭskulti ĉi tiun artikolon, kiun voĉlegis Maurizio 'Rico' Giacometto.

La Zamenhof-strato : Roman Dobrzyński, VARPAS, Kaunas, 2005 (2-a eldono). 288 paĝoj, 21cm. ISBN 9955-9635-1-4 Prezo 18€.

La Zamenhof-strato estas tre interesa kaj pensiga verko de la ĵurnalisto kaj fama esperantisto Roman Dobrzyński. Ĝi baziĝas sur interparoloj inter li kaj Louis-Christophe Zaleski-Zamenhof, la sola nepo de la kreinto de Esperanto.

Per tiuj intervjuoj, kiuj fojfoje ŝajnas babiladoj inter amikoj, oni malkovras la tutan vivrakonton de Louis-Christophe. Tiu vivo montriĝas plenplena je aventuroj , suferado, kaj nekredeblaj eskapoj el la morto dum la teruro de la geto en la pola ĉef-urbo Varsovio. Sed tio estas ankaŭ vivo plena je sukcesoj en la profesia vivo, en kaj ekster la Esperanto-movado. Sume: vivo interesega kaj libro vere leginda.

Dum la babilado, Louis-Christophe rakontas plurajn anekdotojn . Kelkaj el ili estas preskaŭ nekredeblaj. Ĉiuj prezentas al la leganto eksterordinaran homon.

La libro tamen ne estas nur kolekto de interesaj anekdotoj. Pli gravas ideoj. La Zamenhof-strato esprimas ankaŭ metaforan vojon, kiu kondukas la homaron al pliaj toleremo , komprenemo kaj frateco. Pro tiu eduka celo la libro estas multe pli ol simpla viv-rakonto de unu membro de la familio Zamenhof.

La leganto ricevas amason da interesaj informoj pri la vivo de la nepo de L.L. Zamenhof, antaŭ kaj dum la eventoj en la varsovia geto. Tiutempe lia nomo estis Ludwik, honore al lia fama avo. Post sia eskapo el la geto, li ekuzis la kaŝnomon Krzysztof Zaleski. En 1959 li transloĝiĝis al Francujo, kie li fariĝis franca civitano . Tie li kunmetis siajn du antaŭnomojn kaj familinomojn por fariĝi (franclingve) Louis-Christophe Zaleski-Zamenhof. Li famiĝis kiel inĝeniero pri artefaritaj insuloj kaj multaj aliaj pioniraj konstruaĵoj.

Ne estas facile trovi libron, kiu povas atingi plurajn malsimilajn celojn: montri bonajn lingvon kaj stilon , eduki pri la movado, kaj samtempe kor-tuŝi kaj pensigi. Romano distras aŭ pensigas sed ne nepre instruas. Lernolibro instruas sed ne pensigas. La Zamenhof-strato faras ĉiujn tiujn aferojn.

Kun bela malmola kovrilo, en sufiĉe malgranda formato , la libro estas facile kunportebla, tiel ke eblas legi ĝin dum vojaĝoj, en kafejoj, aŭ sur hejma sofo .

Jen persona, sed samtempe historia, raporto pri la vivo de unu homo kaj pri la sorto de multaj.  Jen ponto, por la esperantistoj, de la kreinto ĝis nia tempo, tra la vortoj de lia nepo. Jen verko, kiun ĉiuj esperantistoj, kaj ne nur ili, devus legi.

Maurizio 'Rico' Giacometto

La libro estas aĉetebla ĉe la libroservo de UEA (18 eŭroj), kaj ĉe FEL (21.75 eŭroj). Kontrolu ankaŭ ĉe via nacia aŭ loka libroservo.

6

1

Maurizio Giacometto ('Rico') estas redaktoro de la rubriko “Libroservo” en uea.facila.

anekdoto: mallonga rakonto pri interesa, amuza aŭ nekutima okazaĵo.

aventuro: neordinara, neatendita sperto, ofte (sed ne nepre) okazanta dum vojaĝo.

civitano: persono apartenanta al ŝtato, regiono aŭ urbo, kun politikaj rajtoj pro tiu aparteno.

distri: deturni la atenton aŭ la spiriton; amuzi, gajigi.

ekster-ordinara: tre speciala.

eskapo: sukcesa eliro el danĝera situacio.

evento: aparta, sufiĉe grava okazaĵo.

formato: grandeco (laŭ alto kaj larĝo) de libro aŭ dokumento.

geto: parto de urbo, kie en la pasinteco membroj de la juda popolo estis devigataj loĝi.

honore: montrante respekton pro la gravaj aferoj, kiujn iu homo faris aŭ faras.

inĝeniero: homo, kiu per helpo de sciencaj metodoj kondukas kaj direktas teknikajn laborojn, ekzemple konstruadon de maŝinoj, vojoj, pontoj kaj simile.

Bundesarchiv, Bild 183-23805-1665 / CC-BY-SA 3.0

ĵurnalisto: profesia raportisto por gazeto aŭ aliaj amas-komunikiloj.

kaŝ-nomo: nomo, kiun oni uzas, por kaŝi sian veran nomon.

malkovri: ekscii, ekkoni aŭ ekkompreni aferon, kiun oni antaŭe ne sciis.

metafora : donanta al esprimo, frazo aŭ rakonto pli profundan signifon ol tiu, kiu estas supraĵe komprenebla.

pionira: laŭ nova maniero, tiel montranta la vojon al postaj homoj

sofo: longa, komforta sidilo por tri aŭ kvar personoj.

sorto: antaŭ-fiksita aparta viv-evoluo.

stilo: la aparta maniero, laŭ kiu verkisto kunmetas siajn frazojn kaj esprimas siajn ideojn.

toleremo: akceptemo de opinioj, kredoj aŭ agmanieroj de aliaj homoj aŭ popoloj, eĉ se oni mem ne konsentas pri ili.


---

# En noktoj sen vi - Miguel Fernández – Esperanto

**Published:** 2025-06-29

**URL:** https://uea.facila.org/filmetoj/en-noktoj-sen-vi-miguel-fern%C3%A1ndez-%E2%80%93-esperanto-r353

**Categories:** Filmetoj

[Embed] https://www.youtube.com/embed/tI4fm6h4JMU?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Londono

**Published:** 2025-06-29

**URL:** https://uea.facila.org/loke/londono-r97

**Categories:** Loke

En vendredo, la 29-a de Junio, anoj de la Londona Esperanto-klubo (LEK) faris kiel lastan grupan eventon antaŭ la somera paŭzo, komunan piediradon tra la reĝa Parko Grenviĉo ( Greenwich Park). La granda parko troviĝas sud-oriente de la urbocentro. Tra ĝi iras la Grenviĉa Meridiano, kiu havas pro konvencio la longitudon nul. Ĝi estas la linio de longitudo kiu iras tra la Observejo de Greenwich . Krom grimpado ĝis la monteto kie troviĝas la fama observejo, LEK-anoj ĝuis la varman someran veteron, panoramojn de la urbego kaj belan sunsubiron.


---

# Kial mi verkas?

**Published:** 2025-07-11

**URL:** https://uea.facila.org/artikoloj/homoj/kial-mi-verkas-r481

**Author:** Trevor Steele

**Categories:** Homoj

**Audio:** https://uea.facila.org/uploads/monthly_2025_07/TrevorSteele.mp3.994cf0ae2bd26d6ac712fc23935d29fd.mp3

Eblas aŭskulti ĉi tiun artikolon, kiun voĉlegis Hanso Becklin.

Unu el la plej produktemaj verkistoj en Esperantujo estas aŭstraliano Trevor Steele , kiu verkis dudekon da originalaj romanoj kaj novelaroj en Esperanto. En La arto labori kune , festlibro por la 70-a datreveno de Humphrey Tonkin , aperas mallonga artikolo de Steele, en kiu li respondas la demandon “Kial vi verkas?” Ahmad Mamduhi simpligis kaj mallongigis tiun artikolon por la legantoj de uea.facila .

Kiel mi komencis verki

Kiam mi estis juna, mi skribis poemojn en la mezlernejo. Sed ili estis malbone verkitaj, do mi ĵetis ilin en rubujon .

Mi sciis, ke mi volas verki librojn. Tamen mi ne faris. Kial? Mi havis du problemojn:

Unua problemo: Mi pensis, ke mi devas havi pli da sperto antaŭ ol verki. Kiam ajn mi verkis ion, post du monatoj ĝi ŝajnis al mi malbona. Do mi konstante forĵetis ĉion.

Dua problemo: Mi volis verki ion novan. Sed en la angla lingvo jam ekzistas milionoj da libroj. Kio nova restas por diri? Kiam mi legis bonan libron, mi kutime pensis: "Mi neniam povos verki tiel bone."

Kiel Esperanto ŝanĝis mian vivon

Mi atendis ĝis mia 40-jariĝo por komenci verki. Kio okazis tiam? Mi lernis Esperanton!

Mi tre ŝatis Esperanton kaj legis multajn Esperantajn librojn. Mi komprenis, ke Esperanta literaturo estas kiel malgranda planto. Ĝi ankoraŭ kreskas, kaj ĝi montras grandan kapablon estonte evolui kaj iĝi pli granda, pli grava kaj pli valora.

Mi ekpensis: "Eble mi povas diri ion novan en Esperanto!"

Mia unua libro

Mi studis pri germanaj misiistoj en la granda insulo Nov-Gvineo, norde de Aŭstralio. Mia profesoro volis, ke mi studu tiun temon. Sed la misiistoj ne interesis min. Ili volis ŝanĝi la lokajn homojn en germanojn.

Mi ne finis tiun studon. Sed mi trovis ion pli interesan: ruson kun la nomo Nikolaj Mikluĥo-Maklaj (1846-1888). Li vojaĝis tra Nov-Gvineo, kaj verkis tre legindajn taglibrojn pri siaj aventuroj .

En Rusio, ĉiuj konas lin. Sed aliloke, preskaŭ neniu aŭdis pri li. Lia rakonto meritas diskoniĝon!

Mi uzis liajn taglibrojn por verki mian unuan romanon Sed nur fragmento . Mi aldonis kelkajn miajn proprajn spertojn al la rakonto.

Nuntempa verkado

Nun verkado estas tre grava por mi. Se mi ne verkas aŭ ne planas novan libron, mi fartas malbone.

Mi volas aperigi librojn ankaŭ en la angla lingvo. Tio estas pli malfacila, ĉar multaj homoj volas fari tion. Sed mi kredas, ke mi sukcesos.

Ĉu mi iĝos anglalingva verkisto aŭ ne, mi dankas Esperanton. Sen Esperanto, mi neniam estus komencinta verki librojn.

Konkludo : Esperanto donis al mi la kuraĝon verki. En malgranda lingvo, oni povas diri novajn aferojn pli facile ol en grandaj lingvoj.

Trevor Steele Simpligis la artikolon Ahmad Mamduhi

La arto labori kune. Festlibro por Humphrey Tonkin. Red. Detlev Blanke kaj Ulrich Lins. UEA. Rotterdam. 2010. 901 paĝoj. ISBN 978-92-9017-113-3 Prezo: 45.00 € Sed nur fragmento. Trevor Steele. Mondial. Novjorko. 2020 (3a eld). 429 paĝoj. ISBN 978-1595694072 Prezo: 28.50 €

6

1

Trevor Steele estas aŭstralia verkisto, kiu de 55 jaroj instruas Esperanton kaj verkas en ĝi. Preskaŭ 20 verkoj liaj aperis libroforme, kaj li instruis Esperanton en diversaj landoj. Nuntempe li instruas plejparte rete.

Ahmad Mamduhi estas irana arkitekto, urb-fasonisto kaj esperantisto. Ekde 2021, li estas prezidanto de ILEI (Internacia Ligo de Esperantistaj Instruistoj) kaj, ekde 2022, membro de la Akademio de Esperanto.

al-doni: doni aŭ diri ion plian, krom tio, kion oni jam donis aŭ diris.

aventuro: neordinara, neatendita sperto, ofte (sed ne nepre) okazanta dum vojaĝo.

Esperantujo: la Esperanta mondo.

estonte: en la tempo, kiu ankoraŭ ne okazis, sed venos post la nuna tempo.

fragmento: peco de rompita objekto; malgranda parto de literatura verko.

konkludo: decido pri la ĝusta respondo al iu demando, atingita post esplorado de la faktoj kaj opinioj pri tiu afero.

misiisto: membro de iu religia grupo, kiu vojaĝas al iu loko kun la celo konigi kaj disvastigi sian religion.

novelo: mallonga literatura (sed ne poezia) verko; novelaro: kolekto de noveloj.

profesoro: alt-ranga universitata instruisto; estro de universitata fako; alt-nivela instruisto en supera lernejo.

rubujo: ujo por teni forĵetitajn kaj nedeziratajn aferojn.


---

# Velŝipo Belle Amie

**Published:** 2025-07-14

**URL:** https://uea.facila.org/filmetoj/vel%C5%9Dipo-belle-amie-r354

**Categories:** Filmetoj

[Embed] https://www.youtube.com/embed/KPRp0hh-11k?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Demetu la bluzon / Take It Off

**Published:** 2025-07-19

**URL:** https://uea.facila.org/filmetoj/demetu-la-bluzon-take-it-off-r355

**Categories:** Filmetoj

[Embed] https://www.youtube.com/embed/5oh87FZUYqE?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Islamo kaj Eŭropo: komuna, forgesita historio

**Published:** 2025-07-22

**URL:** https://uea.facila.org/artikoloj/opinioj/islamo-kaj-e%C5%ADropo-komuna-forgesita-historio-r482

**Author:** Jessie Cecilia

**Categories:** Opinioj

**Audio:** https://uea.facila.org/uploads/monthly_2025_07/islamo.mp3.2011d1f1d4edaad2f066d3c270821632.mp3

Islama arkitekturo en Kordovo  Foto: Wikipedia / Richard  Mortel CC BY 2.0

Eblas aŭskulti ĉi tiun artikolon, kiun voĉlegis Simone Schumacher.

Islamo kaj Eŭropo: komuna, forgesita historio

Eŭropanoj fieras pri multaj aferoj, kiuj ŝajnas al ili pure eŭropaj. Kaj tamen pluraj el tiuj aferoj ne ekzistus sen la influo de la islama mondo. La eŭropa Mez- epoko (kiu daŭris proksimume de la 8-a ĝis la 15-a jarcento) markis periodon de intelekta malprogreso en la okcidento. Tiam Hispanujo estis grandparte islama, kaj la hispana urbo Kordovo estis sendube la plej brila kultura centro de Eŭropo. Oni taksas , ke la biblioteko de Kordovo entenis 400 000 librojn, pli ol ĉiuj bibliotekoj en la cetero de Eŭropo kune. La islama mondo povis krei tiun grandegan bibliotekon, ĉar ĝi lernis la arton de paper-farado el Ĉinujo pli ol 400 jarojn pli frue ol la ne-islama Eŭropo. Sen la scioj konservitaj en la islama Hispanujo, Eŭropo estus eble evoluinta malpli rapide dum la Renesanco . Tiuj scioj enhavis ne nur la heredaĵon de la grekoj kaj romanoj, sed ankaŭ sciencajn kaj kulturajn ideojn el Mez-oriento kaj Norda Afriko. Dum tiu periodo okazis gravaj malkovroj en la islama mondo. En suda Hispanujo la islama arkitekturo estas videbla ankoraŭ nun.

Universitatoj en la islama mondo estis centroj por scienca esplorado. Iliaj sciencistoj faris gravajn kontribuojn al ĉiu ebla kampo: de medicino , astronomio kaj matematiko ĝis juro kaj agrikulturo . Ekzemple, Nikolao Koperniko (1473-1543) deklaris ke la Suno, ne la Tero, troviĝas en la centro de nia sunsistemo. Tiu ideo parte baziĝis sur la matematikaj komprenoj de islamaj kleruloj kiel Al-Tusi kaj Ibn al-Shatir.

La moderna filozofio multon ŝuldas al la islamaj kleruloj. Ili ne nur tradukis la verkojn de grekaj kaj romanaj filozofoj , kiuj tiam estis ankoraŭ troveblaj, sed ankaŭ tekstojn de ĉinaj kaj arabaj pensuloj. Tiel novaj filozofiaj ideoj eniris poste en Eŭropon.

Krom siaj intelektaj kontribuoj, la islama mondo grave influis la socian kaj religian vivon de Eŭropo. En periodo kiam la islama mondo ofte estis sufiĉe malfermita kaj tolerema , anoj de aliaj religioj (judoj kaj kristanoj) rajtis plu praktiki siajn kredojn.

Nuntempe, tia toleremo estas foje malfacile trovebla ĉe ambaŭ flankoj. Sed estas certe, ke Islamo ne estas religio enportita de enmigrintoj nur ekde la dudeka jarcento. Ĉu ni ne pripensu tion pli ofte? Precipe nun, kiam Islamo foje estas vidata kiel “malamiko de la Okcidento” en la dividita Eŭropo.

Jessie Cecilia

4

1

Jessie Cecilia (1977) estas nederlandano, kiu laboras kiel verkisto por neprofitcelaj organizaĵoj. En sia libertempo ŝi ŝatas legi librojn kaj lerni fremdajn lingvojn. En majo 2022 ŝi eklernis Esperanton. Sekvu Jessie Cecilia per Tvitero (@Cecilialanguage) aŭ Instagramo (@cecilia_language).

agrikulturo: prizorgado de la tero por kreskigi manĝaĵojn kaj bestojn.

arkitekturo: la arto kaj scienco pri planado kaj farado de konstruaĵoj; la apartaj formo kaj aspekto de iu konstruaĵo.

astronomio: scienco pri la steloj kaj aliaj ĉielaj objektoj.

deklari: publike sciigi.

en-migrinto: homo, kiu alvenis en fremda lando, kun la celo ekloĝi kaj restadi tie.

epoko: aparta tempo-periodo kun siaj propraj ecoj.

fieri: esti kontenta pri siaj propraj meritoj kaj faroj; opinii ke oni mem estas plene merita.

filozofio: la studo de ĝeneralaj kaj bazaj demandoj, ekzemple rilate al ekzistado, scioj, valoroj, menso kaj lingvo; filozofo: pensisto, amanto de saĝo.

heredaĵo: tio, kion oni laŭleĝe trans-donas post sia morto al siaj gefiloj aŭ al aliaj homoj; tio, kion la nuntempaj homoj ricevis de siaj antaŭuloj, aŭ trans-donas al siaj poste-uloj.

influo: efiko al iu aŭ io.

intelekta: rilata al la kapablo pensi, imagi, kompreni, kaj rimarki rilatojn inter aferoj.

islamo: vaste praktikata religio fondita de Mahometo en Arabujo kaj bazita sur sankta libro, la Korano.

juro: la aro da reguloj kaj leĝoj, kiuj difinas la rajtojn kaj devojn de homo aŭ de organizaĵoj.

klerulo: homo kun multaj scioj pro vasta legado kaj bona kompreno pri kulturaj aferoj.

malkovro: ekscio, ekkono aŭ ekkompreno pri afero, kiun oni antaŭe ne sciis.

matematiko: scienco pri nombroj kaj formoj, kaj ties propraĵoj.

medicino: scienco pri sano, malsano kaj kuracado.

proksimume: ne tute ĝuste, sed nur proksime al la ĝusta; ne precize, pli-malpli, ĉirkaŭ.

Renesanco: “La renaskiĝo”, brila periodo de la eŭropa historio dum la 15-a kaj 16-a jarcentoj, kiam la socioj kaj pensomanieroj moderniĝis.

ŝuldi: havi la devon esti danka al iu aŭ io pro farita servo.

taksi: provi difini la valoron aŭ kvanton de iu aŭ io.

tolerema: akceptema al opinioj, kredoj aŭ agmanieroj de aliaj homoj aŭ popoloj, eĉ se oni mem ne konsentas pri ili.


---

# La plej alta konstruaĵo en la mondo

**Published:** 2025-07-25

**URL:** https://uea.facila.org/artikoloj/lega%C4%B5oj/la-plej-alta-konstrua%C4%B5o-en-la-mondo-r483

**Author:** Craig Williams

**Categories:** Legaĵoj

**Audio:** https://uea.facila.org/uploads/monthly_2025_07/Altakonstruajo.mp3.435110b0dd3434074a94b9f555c7c4ae.mp3

Eblas aŭskulti ĉi tiun artikolon, kiun voĉlegis Derek Roff.

Burĝ Ĥalifa en Unuiĝintaj Arabaj Emirlandoj estas la plej alta konstruaĵo en la mondo. Tiu fama turo staras en la koro de la urbo Dubajo: vera inĝeniera atingo! Je 828 metroj alta, ĝi al-tiras vizitantojn el la tuta mondo ekde sia malfermo en 2010.

Ĝi havas 163 etaĝojn , 2 957 parkejojn , 304 hotelĉambrojn kaj 900 loĝejojn.

La plej alta observejo de la mondo troviĝas en la 124-a etaĝo. 54 liftoj kondukas vizitantojn al la supro en ĉirkaŭ du minutoj laŭ rapideco ĝis 60 kilometroj hore.

La eksteron de la turo kovras 26 000 vitraj paneloj , ĉiuj mane tranĉitaj. Purigado de la tuta konstruaĵo daŭras tri monatojn.

Imagu la pezon de 100 000 elefantoj . Tio estas la pezo de la tuta kvanto de betono uzita por konstrui Burĝ Ĥalifa.

Ĝis lastatempe ĝi tenis la mondajn rekordojn por la plej longa lifto -vojaĝo kaj la plej alta restoracio en la mondo.

La formo de la turo baziĝas sur la formo de la amaralido , regiona floro, kiu kreskas en la dezerto de Unuiĝintaj Arabaj Emirlandoj.

La Granda Piramido de Gizo en Egiptio estis la plej alta konstruaĵo en la mondo dum pli ol 3 800 jaroj, kun komenca alteco de 147 metroj. Forpreno de la kovrantaj ŝtonoj donas ĝian nunan altecon de 139m. En 1311, oni konstruis la Katedralon de Lincoln, Anglio, kies turo tiutempe atingis 160m. Poste la 142-metra Katedralo de Strasburgo en Francio, finita en 1439, estis la plej alta konstruaĵo de la mondo, de 1647 ĝis 1874.

Novaj konstru-metodoj per ŝtalo kaj betono produktis 42-metran oficejon, la Dom- asekuran Konstruaĵon, kiu estis konstruita en Ĉikago en 1885. Tiutempe 42 metroj estis okul-frapa alteco por oficeja konstruaĵo. Usono restis la hejmo de la plej altaj konstruaĵoj dum la tuta 20-a jarcento ĝis 1998, kiam estis finkonstruitaj la Turoj Petronas en Kualalumpuro, Malajzio. Ekde tiam, gajnis la titolon du aliaj konstruaĵoj: Tajpeo 101 (Tajpeo, Tajvano) en 2004 kaj nun Borĝ Ĥalifa ekde 2009.

Sed la turo Borĝ Ĥalifa sendube ne longe restos la plej alta konstruaĵo en la mondo. La plej nova konkursanto por la unua premio jam nun estas konstruata en Ĝido, Sauda Arabio. Tiu konstruaĵo, nomata Borĝ Ĝido, estos pli ol 1000 metrojn alta. La konstruado de la turo en Ĝido finiĝos ĉirkaŭ 2028.

Craig Williams

4

1

Craig Williams estas nov-zelanda esperantisto. Li estas emerito kaj nuntempe loĝas en Francio kaj Anglio. Li antaŭe laboris kiel muzikisto, komputikisto kaj administranto

amaralido: speco de floro.

asekuro: regula aŭ unu-foja pagado al iu asocio, kiu poste redonos monon, se okazos iu malagrabla afero, ekzemple forbrulo de domo, danĝera okazaĵo en aŭtomobilo, subita malsano dum vojaĝo, aŭ simile.

betono: griza konstru-materialo, ofte uzata en modernaj konstruaĵoj.

dezerto: regiono, kie preskaŭ neniam pluvas, tiel ke ĝi estas tre seka kaj kun malmultaj kreskaĵoj.

elefanto: la plej granda besto vivanta sur la tero, kun longa, lerta nazego; ĝi vivas en Azio kaj Afriko.

etaĝo: unu nivelo de plur-nivela konstruaĵo.

inĝeniero: homo, kiu per helpo de sciencaj metodoj kondukas kaj direktas teknikajn laborojn, ekzemple konstruadon de maŝinoj, vojoj, pontoj kaj simile.

Bundesarchiv, Bild 183-23805-1665 / CC-BY-SA 3.0

katedralo: supera preĝejo.

lifto: tre malgranda ĉambro, kiu portas homojn supren-malsupren interne de konstruaĵo, stacidomo, aŭ simila loko.

panelo: tabulo.

parkejo: loko por restigi aŭtomobilojn dum mallonga periodo.

piramido: grandega konstruaĵo en Egiptujo kun kvar-angula bazo kaj tri-angulaj flankoj; objekto kun kvar-angula bazo kaj tri-angulaj flankoj.

rekordo: la plej supera rezulto iam ajn atingita, kutime en sportaj konkursoj, sed ankaŭ en aliaj aferoj.

restoracio: manĝejo, kie oni pagas por manĝi.

ŝtalo: tre malmola metalo, konsistanta plejparte el fero, sed pli facile prilaborebla ol pura fero, kun multaj uzoj en la moderna mondo.

titolo: aparta nomo donita al homo aŭ alia afero pro ties granda merito.

turo: konstruaĵo tre alta sed ne tre larĝa.


---

# Gvantanamino (Guantamera)

**Published:** 2025-07-27

**URL:** https://uea.facila.org/filmetoj/gvantanamino-guantamera-r356

**Categories:** Filmetoj

[Embed] https://www.youtube.com/embed/E72jru9x8kE?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Arkitektoj de la naturo

**Published:** 2025-08-03

**URL:** https://uea.facila.org/filmetoj/arkitektoj-de-la-naturo-r357

**Categories:** Filmetoj

[Embed] https://www.youtube.com/embed/uVYuCdStcWw?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Kosmaj militaĉoj 2: La venĝo

**Published:** 2025-08-10

**URL:** https://uea.facila.org/filmetoj/kosmaj-milita%C4%89oj-2-la-ven%C4%9Do-r358

**Categories:** Filmetoj

[Embed] https://www.youtube.com/embed/ZJ4CXLAr5d0?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Tre plena semajno en Ĉeĥio

**Published:** 2025-08-11

**URL:** https://uea.facila.org/artikoloj/kongresoj-kaj-kunvenoj/tre-plena-semajno-en-%C4%89e%C4%A5io-r484

**Author:** Rianne Sanders

**Categories:** Kongresoj kaj kunvenoj

**Audio:** https://uea.facila.org/uploads/monthly_2025_08/UKenBurno.mp3.5cf62758ad409b906ac8233380c068ce.mp3

Katalin Kováts instruas dum la UK

Eblas aŭskulti ĉi tiun artikolon, kiun voĉlegis Miko Sloper.

Mi ĵus revenis de la ĉi-jara Universala Kongreso en Burno. Tio ne estis mia unua Esperanto-renkontiĝo, sed ja mia unua UK. Mi tre ŝatis la amikan etoson kaj la fakton, ke tiom da esperantistoj kunestis en unu sama loko. Mi sentis min kvazaŭ en Esperantolando, kun kelkaj vojaĝetoj en Ĉeĥion. Tre strange kaj impone samtempe!

Dum la unua vespero oni organizis vespermanĝon por ĉiuj, kiuj partoprenas en la projekto Ekparolu! , aŭ kontribuas al ĝi. Ĉeestis homoj el diversaj landoj kaj kun diversaj lingvaj kapabloj.  Malgraŭ tio ni sukcesis interkomunikiĝi, kaj la vespero fariĝis agrabla sperto. Mia kuzino Karin kaj mi sidis ĉe tablo kun du ĉinoj, Cao kaj Yao, kiuj eĉ invitis nin viziti ilin en Ĉinio!

Rianne kaj Karin ĝuas vespermanĝon kun Yao kaj Cao

Dum la kongreso okazis multaj prelegoj, koncertoj , kabaredo , ekskursoj, kaj laborgrupoj. Eĉ eblis partopreni en internacia ĥoro . Repensante pri miaj program-elektoj nun, mi konstatas , ke mi mendis tro multajn ekskursojn kaj, krome, enskribiĝis al lingva ekzameno. Tial, bedaŭrinde, ne restis al mi multe da tempo por ĝui la kongresan programon. Mi certe mendos malpli da ekskursoj la venontan fojon.

Tio, kion mi tre ŝatis, estis renkonti la kreintojn de miaj plej ŝatataj podkastoj : Radikala Tenero kaj Usone Persone . Dum siaj podkastoj ili parolas tiel amike kaj nature, ke ŝajnis al mi ke mi jam konas ilin.

Dum la lasta vespero, mi vespermanĝis kun kelkaj homoj, kiujn mi jam ekkonis dum la programo pri GLAT+. (GLAT+ signifas Gejoj , Lesbaninoj , Ambaŭseksemuloj, Transgenruloj , kaj aliaj.) Tio estis tre malstreĉa kaj agrabla okazo. Mi sidis kun Randy kaj Francis, kiuj estas el Usono kaj Francio. Montriĝis, ke ili estas tiel lingvemaj, ke ili ambaŭ iam lernis la nederlandan, kaj ili ambaŭ konas kanton, kiun mi ne konas: Tijd (Tempo) de Saskia & Serge . Kiam mi diris, ke mi ne konas ĝin, ili kune kantis ĝin por mi!

Estis mirinde, kiel ni ĉiuj interkompreniĝis per lingvo inventita antaŭ ne tre longa tempo de inteligenta, saĝa kaj socie sentema persono. Artefarita lingvo, tamen vigle viva — kiel ĉi tiu kongreso klare montris.

Rianne Sanders

6

1

Rianne Sanders estas nederlanda esperantisto, kiu studis lingvajn kaj kulturajn sciencojn. Ŝi vojaĝas tra Eŭropo, laborante en diversaj landoj. Tiel ŝi malkovris Esperanton, kiun ŝi eklernis en 2024 per reta kurso kaj Duolingo. Ŝi ofte laboras kiel kuiristo en centro por memdisvolviĝo, kaj interesiĝas pri longdistanca marŝado, tablo-ludado, kuna kantado, meditado kaj piedpilkado.

artefarita: kreita de homo aŭ homoj, ne evoluinta nature de si mem.

etoso: ĝenerala sento, kiun la ĉirkaŭaĵo prezentas al la ĉeestantoj.

gejo: persono, kiu estas sekse al-logata de homoj de la sama sekso.

ĥoro/koruso: grupo de homoj, kiuj kantas kune.

impone: elstare grande kaj brile.

inventi: elpensi novan solvon de teknika tasko; elpensi novan ilon aŭ aferon.

kabaredo: amuza prezento kun teatraĵetoj, kantoj, dancado kaj simile, kutime en noktejo aŭ trinkejo.

koncerto: muzika prezento.

konstati: ekscii, eltrovi, aŭ rimarki ion kiel fakton aŭ kiel gravan informon.

lesban(in)o: virino, kiu estas sekse al-logata de aliaj virinoj.

parto-preni: esti unu el la homoj, kiuj ĉe-estas kaj kune aktivas en iu komuna agado.

podkasto: programo trovebla en Interreto, kiun interesatoj povas kopii kaj aŭskulti per propra telefono, komputilo aŭ alia ilo.

trans-genrulo: persono, kiu sentas, ke li aŭ ŝi ne apartenas al la sekso en kiu li/ŝi naskiĝis.


---

# Rekafo – Filmo por la Usona Bona Film-Festivalo

**Published:** 2025-08-17

**URL:** https://uea.facila.org/filmetoj/rekafo-%E2%80%93-filmo-por-la-usona-bona-film-festivalo-r359

**Categories:** Filmetoj

[Embed] https://www.youtube.com/embed/6sEQnOOVBNA?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Retaj Esperanto-kursoj en Hispanujo

**Published:** 2025-08-20

**URL:** https://uea.facila.org/artikoloj/%C4%9Denerale/retaj-esperanto-kursoj-en-hispanujo-r485

**Author:** Rubeno Fernández Asensio

**Categories:** Ĝenerale

**Audio:** https://uea.facila.org/uploads/monthly_2025_09/UNED-kursojred.mp3.fbab4f2ad6587920f13ac3e40da9139b.mp3

Eblas aŭskulti ĉi tiun artikolon, kiun voĉlegis Patrick Morando.

Malmultaj universitatoj instruas Esperanton, eĉ malpli instruas ĝin oficiale , kaj nur unu en la mondo ĝin instruas ankaŭ malĉeeste : UNED – Universidad Nacional de Educación a Distancia (Nacia Distanca Universitato). UNED estas “malfermita universitato”: krom instrui malĉeeste (antaŭe per poŝto, nuntempe per interreto), ĝi ne postulas regulan vizitadon al lecionoj. Ne necesas havi alt-lernejan diplomon por eniri, nek havi hispanan civitanecon aŭ adreson.

Tamen ĝi estas publika nacia universitato kaj dependas rekte de la hispana ministerio de edukado. Kvankam ĝia sidejo troviĝas en Madrido (Hispanujo), ĝi havas centrojn en la ĉefurboj de ĉiuj hispanaj provincoj , kie la studentoj povas ekzameniĝi kaj ricevi helpon.

Ekzistas kelkaj tiaj centroj ankaŭ ekster Hispanujo: en Bonaero (Argentino), Karakaso (Venezuelo), Limo (Peruo), Meksikurbo (Meksiko), Bogoto (Kolombio), Kito (Ekvadoro), Santiago (Ĉilio), Sanpaŭlo (Brazilo), Novjorko kaj Seatlo (Usono), Malabo (Ekvatora Gvineo), Lisbono kaj Porto (Portugalujo), Londono (Britujo), Parizo (Francujo), Bruselo (Belgujo), Berlino, Frankfurto kaj Munkeno (Germanujo), Berno (Svisujo), Romo (Italujo) kaj Varsovio (Polujo).

UNED instruas 16 lingvojn, de la ĉina ĝis la hispana signo-lingvo , kaj de 2018 ankaŭ Esperanton, laŭ interkonsento kun Hispana Esperanto- Federacio . La unua kurso havas nivelon A2 laŭ la Komuna Eŭropa Referenckadro por Lingvoj , sed taŭgas por hispanlingvaj komencantoj, ĉar ĝi komenciĝas de tre baza nivelo. De 2020 estas instruata ankaŭ kurso por progresantoj je la nivelo B1, kaj en oktobro 2025 komenciĝos la kurso B2. Tiuj du kursoj estas tute en Esperanto.

Lingvolernado en UNED sekvas la tradicion de per-poŝta instruado: la studentoj rajtas eniri ĝian retejon kiam ajn ili volas aŭ povas. Ili lernas per tekstoj, son- registraĵoj , ekzercoj, klarigoj, kaj aliaj rimedoj. Tial, studentoj devas studi plejparte sen helpo kaj instigo de instruisto; tio postulas aktivan interesiĝon kaj kapablon mem organizi sian studadon. Avantaĝo estas, ke studentoj mem decidas, kiel rapide ili volas sekvi la kurson, kaj ili faras tion en horo konvena por ili. Krome, eblas konsulti la instruistojn por ricevi klarigojn pri duboj kaj malfacilaĵoj.

Ankaŭ interrilatado kun aliaj studentoj estas grava parto de lernado, kaj eblas fari tion per diskutgrupoj kaj retpoŝto. Studentoj povas ankaŭ partopreni unu/du kunsidojn monate por konversacio kun instruisto kaj aliaj studentoj. Tiel ili ekzercas sin pri parolado.

La kursoj estas oficialaj, kaj necesas registriĝi same kiel por aliaj lingvoj. La prezo estas sama, la instruistoj estas pagataj profesiuloj, kaj la sukcesintaj studentoj ricevas diplomon post ekzameno. Eblas ankaŭ ekzameniĝi kaj ricevi diplomon, eĉ se oni ne partoprenis la kursojn. Por ricevi pliajn informojn, kontaktu la kunordiganton Félix Lobo .

Rubeno Fernández

4

2

Rubeno Fernández Asensio eklernis Esperanton en 1998 kaj ekinstruis ĝin en Iksan (Koreujo) en 2000. Loĝinte ankaŭ en Osaka (Japanujo) kaj Honoluluo (Havajo), en sia lando li instruis la katalunan en mezlernejoj, kaj de 2018 instruas Esperanton en la universitato UNED. En 2020 li studis arĥivadon kaj nun laboras kiel arĥivisto en privata entrepreno.

avantaĝo: tio, kio alportas pli bonan situacion, gajnon aŭ utilon.

civitaneco: la stato de aparteno al iu ŝtato, regiono aŭ urbo, kun politikaj rajtoj pro tiu aparteno.

dependi: esti sub la rego de iu aŭ io.

diplomo: dokumento donita de lernejo, universitato aŭ simile, por montri, ke la ricevinto sukcese plenumis ekzamenon aŭ finis kurson.

Foto: Wikipedia / Millermz CC BY-SA 3.0

distanca: malproksima.

federacio: unuiĝo aŭ kungrupiĝo de ŝtatoj, asocioj aŭ organizaĵoj por komuna celo.

instigo: aktiva premado al iu homo, por ke tiu faru ion.

konsulti: demandi specialiston por ekscii ties opinion pri io; serĉi informojn en faka libro.

konversacio: interparolado.

kun-ordiganto: tiu, kiu aranĝas la diversajn partojn de afero, por ke ili bone funkciu kune.

kun-sido: kunveno, kiam grupo de homoj, ekzemple membroj de asocio aŭ komerca organizaĵo, renkontiĝas por diskutadi kaj por fari proponojn aŭ decidojn.

malĉeeste: ne estante tie en la loko, kie io okazas; virtuale aŭ rete.

ministerio: oficejo de unu el la fakoj de ŝtata regado.

oficiale: laŭregule akceptite de iu grava persono aŭ oficejo, kiu havas la rajton decidi pri tiu afero.

parto-preni: esti unu el la homoj, kiuj ĉe-estas kaj kune aktivas en iu komuna agado.

provinco: regiono de lando aŭ ŝtato, kiu parte regas sin mem, kaj prizorgas mem siajn publikajn servojn.

registraĵo: son-dosiero, filmo aŭ alia, per kiu estas konservita materialo por posta reaŭskultado aŭ rigardado.

registriĝi: en-skribiĝi.

sidejo: ĉefa oficejo de organizaĵo.

signo-lingvo: lingvo uzata de neaŭdantoj, kiuj interparolas ne per vortoj, sed per movoj de la manoj, brakoj kaj vizaĝo.


---

# Rezolucio de la 110-a Universala Kongreso de Esperanto en Burno

**Published:** 2025-08-26

**URL:** https://uea.facila.org/artikoloj/movado/rezolucio-de-la-110-a-universala-kongreso-r486

**Categories:** Movado, Rezolucio de la 110-a Universala Kongreso

**Audio:** https://uea.facila.org/uploads/monthly_2025_08/rezoluciored.mp3.35e29a9e2b89eab64b56e2445a6d4c8c.mp3

La komitato de UEA kunsidas en Burno. Foto: John Huang

Eblas aŭskulti ĉi tiun artikolon, kiun voĉlegis Margaret Zaleski-Zamenhof.

Normale kongresa rezolucio estas sufiĉe malfacila dokumento kun multaj vortoj, kiuj ne estas troveblaj en la vortlisto de uea.facila . La rezolucio de la ĵusa Universala Kongreso en Burno, ali-flanke, uzas sufiĉe simplan lingvaĵon. Tamen necesis ankoraŭ iomete simpligi la lingvaĵon de la rezolucio, por ke ĝi taŭgu por niaj legantoj. La simpligita teksto aperas ĉi-sube.

En la rezolucio, la nomo de la urbo aperas kiel Brno , anstataŭ kiel Burno laŭ la rekomendo de la Akademio (vidu la artikolon pri tiu temo aperinta en uea.facila ). Ni komprenas, ke pluraj homoj preferas la naci-lingvan formon, kaj ambaŭ formoj estas uzataj rilate al la kongreso tie.

Tamen redonante la tekston de la rezolucio, ni preferas respekti la konsilon de la Akademio. Tial ni decidis ĉie ŝanĝi Brno al Burno .

Rezolucio de la 110-a Universala Kongreso de Esperanto en Burno

Inter la 26-a de julio kaj 2-a de aŭgusto 2025 kunvenis 1132 homoj el 63 landoj en Burno, Ĉeĥio, por partopreni en la 110-a Universala Kongreso de Esperanto. Ni diskutis la temon Esperanto kaj teknologioj kiel pontoj de paco kaj konfido inter la popoloj . Samtempe ni montris per nia propra agado, kiel bone la internacia lingvo Esperanto servas kiel ponto inter malsam-lingvanoj el diversaj landoj kun diversaj spertoj kaj opinioj. Limiginte la traktadon de novaj teknologioj al ties komunikaj aspektoj, oni verkis raporton kaj surbaze de ĝi tiun ĉi rezolucion:

Kun ĝojo ni konstatas , ke la novaj komunikaj teknologioj ebligis signifan kreskon de la nombro de praktike atingeblaj Esperanto-parolantoj. Tial la kono de Esperanto en inter-ligita mondo fariĝas ĉiam pli valora por atingo de paco kaj konfido inter la popoloj;

Ni notas, ke multlingva komunikado per maŝina tradukado fariĝis malmultekosta kaj vaste uzebla;

Samtempe ni notas, ke la instigoj lerni fremdajn lingvojn malfortiĝas, inter-alie pro la uzo de maŝina tradukado, kaj malpliiĝas lingva egaleco, kondukante al kultura provincismo ;

Kun zorgo ni konstatas, ke estiĝas abundego da ciferecaj komunikiloj, per kiuj multaj homoj emas aliĝi al fontoj de informado kun sam-opiniaj grupoj, fortigante dividojn en la socio;

Ni atentigas, ke Esperanto plene taŭgas kiel internacia lingvo kaj jam posedas tutmondan komunumon de parolantoj, kiu kiel movado subtenas respekton kaj valorigon de fremdaj lingvoj kaj kultura diverseco;

Pro tio ni alvokas registarojn kaj la socion en ĉiuj landoj:

reveni al instruado ankaŭ de najbaraj lingvoj kaj enkonduki Esperanton kiel lernejan fakon por fortigi la rektan kontakton al najbaraj kulturoj kaj la neŭtralan alproksimiĝon al aliaj lingvoj; kaj

labori por plifortigi la statuson de lokaj lingvoj kaj de Esperanto kompare kun tiu de la super-regantaj lingvoj;

Ni opinias, ke:

reciproka konfido povas kontribui al respektoplena, sekura kaj interkultura socia etoso kaj malpliigi la disdividajn fortojn en la socio;

respekto por lokaj kulturoj portataj de lokaj lingvoj tiel plifortiĝas, kaj fortiĝas samtempe pacaj interligoj en la socio;

tiel la novaj komunik-rimedoj helpos konstrui pontojn inter la popoloj, kaj la bariloj kaj dividoj inter ili malfortiĝos.

Burno, 2025-08-01 La originala teksto de la rezolucio estas legebla en la Gazetara Komuniko de UEA n-ro 1247.

2

1

abundo: tre granda kvanto, sufiĉa por ĉiuj bezonoj. akademio: asocio de verkistoj, artistoj, sciencistoj aŭ simile, kiuj renkontiĝas por interŝanĝi ideojn. aliĝi: aldoniĝi, almetiĝi, membriĝi, aparteniĝi al, iĝi partoprenanto en io. al-voki: fari peton, kvazaŭ laŭte vokante, por ke oni atentu. cifereca: en formo legebla per komputilo. en-konduki : enporti ion novan, kaj disvastigi ties uzon. etoso: ĝenerala sento, kiun la ĉirkaŭaĵo prezentas al la ĉeestantoj. instigo: aktiva premado al iu homo, por ke tiu faru ion. komunumo: malgranda regiono, kies centro estas urbo aŭ vilaĝo; societo bazita sur komuneco de vivo kaj interesoj; grupo de homoj kune vivantaj kaj kun komunaj interesoj. konfido: certeco pri la boneco, ĝusteco, praveco, valoro de iu aŭ io. konstati: ekscii, eltrovi, aŭ rimarki ion kiel fakton aŭ kiel gravan informon. najbara: loĝanta aŭ troviĝanta apude aŭ tre proksime. n-ro: numero. parto-preni: esti unu el la homoj, kiuj ĉe-estas kaj kune aktivas en iu komuna agado. provincismo: fermita menso pro manko de scioj kaj kompreno pri la mondo, kiel okazas al homoj loĝantaj en foraj lokoj, kie novaj ideoj malfacile alvenas. reciproka: de la unua flanko al la dua, kaj tute same, de la dua flanko al la unua. registaro: grupo de homoj, kiuj regas ŝtaton. rezolucio: anonco, kiun faras asocio aŭ kunveno, pri sia pozicio aŭ opinio pri iu demando. statuso: leĝa situacio de persono, organizaĵo aŭ simile. sub-teni: helpi homon, asocion, projekton, politikon aŭ simile, por ke ĝi sukcesu. teknologio: la utiligo de sciencaj scioj por praktikaj kaj teknikaj celoj, precipe por la evoluigo de novaj maŝinoj, komunikiloj, kaj industriaj metodoj.


---

# Ĉu oni fidu testojn pri personeco?

**Published:** 2025-09-01

**URL:** https://uea.facila.org/filmetoj/%C4%89u-oni-fidu-testojn-pri-personeco-r361

**Categories:** Filmetoj

[Embed] https://www.youtube.com/embed/TiSQm5jtXgA?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Mi estas guma urso

**Published:** 2025-09-07

**URL:** https://uea.facila.org/filmetoj/mi-estas-guma-urso-r362

**Categories:** Filmetoj

[Embed] https://www.youtube.com/embed/E6EUmkukOgg?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Tri nesolveblaj problemoj

**Published:** 2025-09-09

**URL:** https://uea.facila.org/artikoloj/lega%C4%B5oj/tri-nesolveblaj-problemoj-r487

**Author:** Mauri Cunha do Nascimento

**Categories:** Legaĵoj

**Audio:** https://uea.facila.org/uploads/monthly_2025_09/Trinesolveblajproblemojred1.mp3.9418312fabdf87459d695e4980069e50.mp3

Eblas aŭskulti ĉi tiun artikolon, kiun voĉlegis Simone Schumacher.

Dum la klasika periodo, la greka matematiko baziĝis plejparte sur geometrio . Nombroj estis komprenataj kiel la longeco de segmentoj , kaj matematikaj kalkuloj kiel adicio , subtraho , multobligo kaj divido estis faritaj per geometriaj konstruoj uzante rektilon kaj cirkelon .

Ekzemple: konsiderante la nombrojn a kaj b , estis simple konstrui a + b :

Tri klasikaj problemoj:

1.  La kvadratigo de cirklo: konstrui kvadraton kun egala areo al tiu de donita cirklo.

2.  La duobligo de kubo: konstrui kubon , kies volumeno estas duoblo de la volumeno de donita kubo.

3.  La trionigo de angulo: konstrui angulon kies mezuro estas triono de la mezuro de donita angulo.

Dum la kvina jarcento a.K.E. , Ateno suferis pro epidemio , kiu mortigis kvaronon de ĝiaj loĝantoj. Oni sendis homojn por peti helpon de la orakolo en la urbo Delfo. La orakolo konsilis al ili, ke necesas duobligi la grandecon de la altaro de la dio Apolono. Tiu altaro havis la formon de kubo. Laŭ la instrukcioj de la orakolo, oni konstruis altaron duoble pli altan, sed tio multobligis la volumenon per ok, anstataŭ du. Sekve, la epidemio ne ĉesis.

Multajn jarcentojn poste, tiuj klasikaj problemoj kaptis la intereson de franca lernejano Évariste Galois (1811-1832), kiu loĝis en vilaĝo proksime al Parizo. En la lernejo li interesiĝis pri matematiko, sed liaj rezultoj estis nur meze bonaj kaj liaj instruistoj konsideris lin strangulo.

Je la aĝo 17 jaroj li verkis artikolon pri tiuj klasikaj problemoj, kiun li deziris prezenti al la franca Akademio . Tial li donis siajn rezultojn al fama matematikisto, Augustin-Louis Cauchy, sed Cauchy perdis la artikolon. Poste li sendis sian verkon al la sekretario de la Akademio, matematikisto Jean-Baptiste Joseph Fourier. Fourier portis la artikolon hejmen, sed baldaŭ li mortis, kaj la artikolo denove perdiĝis. Fine Galois prezentis sian verkon al alia matematikisto, Siméon Denis Poisson, kiu redonis ĝin dirante, ke ĝi estas nekomprenebla.

Intertempe la franca politika situacio estis tre malstabila . Eble pro la malsukceso de siaj matematikaj provoj, Galois entuziasme okupiĝis pri politika agado. Pro sia agado flanke de la respublikanoj li estis malliberigita dufoje. Poste, nur 20-jara, li estis mortigita en duelo pro sia rilato kun virino.

Post lia morto, liaj verkoj finfine estis publikigitaj. Ilian gravecon oni rekonis tre baldaŭ; fakte tiuj 60 paĝoj enhavis multajn gravegajn ideojn, kun signifaj sekvoj por preskaŭ ĉiuj fakoj de la matematiko.

En sia verko Galois montris, inter multaj brilaj novaj aferoj, ke la tri klasikaj problemoj ne estas solveblaj. Estas neeble fari la kvadratigon de cirklo, duobligi la volumenon de kubo, nek dividi angulon en tri egalajn partojn, se oni uzas nur rektilon kaj cirkelon.

Por finfine atingi tiun komprenon pri laŭŝajne simpla problemo, la homaro bezonis pli ol du mil jarojn kaj la evoluigon de tre progresintaj matematikaj iloj.

Mauri Cunha do Nascimento Angela Faria

7

1

Mauri Cunha do Nascimento , brazila matematika profesoro kaj lernanto de Esperanto per la programo Mia Amiko .

Angela Faria , brazila instruistino de Esperanto per la programo Mia Amiko , kudristino, brodistino kaj kroĉistino.

adicio: meti kune plurajn nombrojn por kalkuli ilian sumon, ekzemple 2 + 3 (du plus tri).

akademio: asocio de verkistoj, artistoj, sciencistoj aŭ simile, kiuj renkontiĝas por interŝanĝi ideojn.

a.K.E.: antaŭ Komuna Erao (= antaŭ la jaro nulo laŭ la internacie uzata sistemo).

altaro: tablo en preĝejo aŭ alia religia ejo, kie estas farataj la agoj de la di-servo.

areo: la grandeco de ebena spaco.

cirkelo: ilo por desegni cirklojn.

duelo: interkonsentita batalo inter du homoj.

entuziasme: kun granda, emocia ŝato pri iu afero.

epidemio: malsano, kiu facile moviĝas de unu homo al alia kaj atakas samtempe multajn homojn en la sama regiono.

geometrio: studado kaj kalkulado pri punktoj, linioj, formoj, kaj plur-flankaj objektoj.

klasika: rilata al la tempo-periodo de la malnovaj grekoj kaj romanoj (antaŭ proksimume 2000 jaroj); laŭ la tradicia maniero.

kubo: ses-flanka objekto.

malstabila: nefiksita, ŝanĝiĝema, facile faligota.

matematiko: scienco pri nombroj kaj formoj, kaj ties propraĵoj.

orakolo: persono, kiu transdonas la konsilojn de iu dio, aŭ informojn pri la estonteco, ofte en neklara maniero.

rekoni: anonci la pravecon de iu fakto; akcepti ion kiel validan aŭ valoran.

rektilo: ilo kun rekta flanko uzata por desegni rektajn liniojn.

respublikano: persono kiu opinias, ke ŝtatestro devas esti ne reĝo, sed homo elektita de la popolo.

segmento: difinita parto de linio aŭ alia formo.

subtraho: forpreno, malpliigo, ekzemple 5 - 4 (kvin minus kvar).

volumeno: interna grandeco de objekto.


---

# Intervjuoj en la 110a UK ĉe Burno

**Published:** 2025-09-14

**URL:** https://uea.facila.org/filmetoj/intervjuoj-en-la-110a-uk-%C4%89e-burno-r363

**Categories:** Filmetoj

[Embed] https://www.youtube.com/embed/LCLcVv2v4Pc?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Teo: la plej amata trinkaĵo de la mondo

**Published:** 2025-09-18

**URL:** https://uea.facila.org/artikoloj/lega%C4%B5oj/teo-la-plej-amata-trinka%C4%B5o-de-la-mondo-r488

**Author:** Myrtis Smith

**Categories:** Legaĵoj

**Audio:** https://uea.facila.org/uploads/monthly_2025_09/Teoplejamatared.mp3.3b2ea1da5bc3fc9d15713825ca40bd53.mp3

Eblas aŭskulti ĉi tiun artikolon, kiun voĉlegis Miko Sloper.

Ĉu vi faris tason da teo hodiaŭ? Vi ne estis sola. Teo estas la dua plej konsumata trinkaĵo en la mondo; la unua estas akvo. Teo havas longan historion tra la tuta mondo.

Laŭ legendo , la reganto Shennong de Ĉinujo malkovris teon en la jaro 2737 aKE . Dum li boligis akvon sub arbo, kelkaj folioj falis en lian poton. Li ŝatis la trinkaĵon kaj komencis studi ĝin. Teo fariĝis valora komence pro siaj kuracaj ecoj, sed poste ĝia uzado malrapide evoluis al ĉiutaga trinkado. Sed dum multaj jarcentoj oni trinkis teon nur en Ĉinujo.

Budhana monaĥo , Saichō (767-822), estis la unua, kiu portis teon ekster Ĉinujon. Li iris al Ĉinujo por profundiĝi en studado de budhismo, kaj kiam li reiris hejmen al Japanujo ĉirkaŭ la jaro 805, li kunportis te- semojn .

Poste, danke al tutmonda komercado (kaj la kresko de la Brita Imperio ), homoj komencis kultivi teon ĉirkaŭ la mondo.

La aŭtentika teo estas farita nur el la folioj de la planto Camellia sinensis . La diversaj specoj de teo (nigra, verda, blua kaj blanka) ricevas siajn koloron kaj guston per oksidado . Oksidado okazas, kiam la folioj estas elmetitaj al oksigeno . Ekzemple, kiam vi tranĉas pomon kaj ĝi bruniĝas... tion kaŭzis oksidado.

Kvankam la plejmulto de la aŭtentika teo ankoraŭ venas de Ĉinujo, ĝi estas kultivata ankaŭ en multaj aliaj lokoj.

Nigra teo (plene oksidita) estas kultivata en Ĉinujo, Barato, Srilanko, Vjetnamujo, Turkujo, Irano, Indonezio kaj Kenjo.

Blua teo (duon-oksidita), konata ankaŭ kiel Wulong, estas kultivata en iuj el la montetaj partoj de Ĉinujo kaj en la insulo Tajvano.

Verda teo (malmulte oksidita) estas kultivata en Ĉinujo, Japanujo, Vjetnamujo, Indonezio kaj Koreujo.

Blanka teo (junaj folioj sekigitaj en la suno) estas kultivata en Ĉinujo, Nepalo, Barato kaj Srilanko.

Pu’er-teo ( fermentinta ) estas kultivata nur en Ĉinujo.

Ekzistas aliaj trinkaĵoj, kiujn oni nomas "teo", sed fakte tiuj ne estas la aŭtentika teo.  Ili estas infuzaĵoj de diversaj plantoj, grenoj, folioj, kaj similaj. Inter tiuj estas…

kamomila teo, farita el kamomilaj floroj kultivataj en Eŭropo kaj Egiptujo;

ruĝ- arbusta teo, farita el la ruĝa rojbos-arbusto trovebla en Sud-Afriko;

hibiska teo, farita el hibiskaj floroj kaj kultivata en Egiptujo, Sudano kaj Meksiko;

mateo, farita el la matea herbo kaj populara en Sudameriko.

La vastega populariĝo de teo dum jarcentoj montras, ke ĉie en la mondo la homoj ĝuas ĝiajn kvalitojn. Trinkante teon oni ricevas agrablan senton de komforto kaj varmo. Ĝia vasta gamo de gustoj kaj koloroj, la malsamaj manieroj pretigi kaj trinki ĝin, servas kiel bela spegulo de la diverseco de homaj kulturoj tra la mondo.

Myrtis Smith

3

1

Myrtis Smith estas usona esperantistino, inĝeniera instruisto tage kaj aspiranta artisto nokte. Ŝiaj ŝatokupoj inkluzivas verkadon, dancadon, kudradon, marŝadon kaj, kompreneble, Esperanton. Ŝi estas regula kontribuanto al uea.facila .

aKE: antaŭ Komuna Erao (= antaŭ la jaro nulo laŭ la internacie uzata sistemo).

arbusto: ligneca planto malpli alta ol arbo.

Wikimedia Commons/Arek982 CC SA 4.0

aŭtentika: ekster-dube vera, originala, ne kopiita.

budhana: sekvanta la instruojn de la religia gvidanto Budho, fondinto de la budhisma religio.

fermenti: per fermentado, pasto pleniĝas de gaso por fariĝi pano, fruktoj fariĝas vino, grenoj fariĝas biero.

Wikimedia Commons / Dennis Sylvester Hurd CC 2.0 https://flickr.com/photos/43296902@N00/51238656611

gamo: tuta serio.

imperio: granda ŝtato, kiu konsistas el pluraj landoj kutime regataj de unu tre forta lando.

infuzaĵo: trinkaĵo preparita per folioj aŭ aliaj partoj de planto, metitaj en bolantan akvon, kaj lasitaj sufiĉe longe por doni sian guston aŭ aliajn propraĵojn al la akvo.

konsumi: uzi aŭ manĝi iun produkton.

kultivi: kreskigi plantojn, prizorgante iliajn bezonojn.

legendo: rakonto pri malnovaj okazaĵoj, en kiu la historiaj faktoj estas intermiksitaj kun imagitaj mirindaĵoj.

malkovri: ekscii, ekkoni aŭ ekkompreni aferon, kiun oni antaŭe ne sciis; esti la unua, kiu ekvidas aŭ ekkonas ion, ĝis tiam nekonatan.

monaĥo: religiulo, loĝanta en religia komunumo kun specialaj reguloj.

oksidado: elmetado de objekto al la aero, tiel ke ĝi ŝanĝiĝas, ekzemple tranĉita pomo bruniĝas, metalo miskoloriĝas.

oksigeno: gaso, O2, kiun ni bezonas por spiri.

semo: parto de planto, el kiu kreskos nova planto.


---

# La potenco de ludado: ankaŭ plenkreskuloj amuziĝu

**Published:** 2025-09-20

**URL:** https://uea.facila.org/filmetoj/la-potenco-de-ludado-anka%C5%AD-plenkreskuloj-amuzi%C4%9Du-r364

**Categories:** Filmetoj

[Embed] https://www.youtube.com/embed/-KzbJIdbrpQ?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Ĉu vi revas verki romanon?

**Published:** 2025-09-23

**URL:** https://uea.facila.org/artikoloj/literaturo/%C4%89u-vi-revas-verki-romanon-r489

**Author:** Stela Besenyei-Merger

**Categories:** Literaturo

**Audio:** https://uea.facila.org/uploads/monthly_2025_09/Novembraverkodefiored.mp3.30df1700a98c983e398c412bc54f909f.mp3

Eblas aŭskulti ĉi tiun artikolon, kiun voĉlegis Long Yunxia (Nuba).

Ĉu vi revas verki romanon?

En la somero de 1999, verkisto Chris Baty proponis projekton pri verkado de romano. Partoprenis 21 homoj.

En 2000 li movis la aranĝon al novembro, kiam la vetero estas pli malbona (almenaŭ en la norda duon-sfero !). La duan fojon partoprenis 140 homoj, el kiuj 29 finis la defion . De tiam kreskis granda movado de homoj, kiuj volas verki romanon almenaŭ unu fojon en sia vivo.

La projekto nomiĝas NaNoWriMo en la angla: mallongigo por National Novel-Writing Month (nacia roman-verka monato).

Jen la reguloj:

1.    Oni ekverkas la 1-an de novembro je la horo 00.00 kaj finas la 30-an de novembro je 23:59 laŭ la loka horo. 2.    Neniu rajtas ekverki pli frue. La defio finiĝas post precize 30 tagoj. 3.    Por gajni, romanoj devas atingi almenaŭ 50 mil vortojn antaŭ la fino de novembro. Tio povas esti aŭ kompleta romano aŭ la unuaj 50 mil vortoj de romano, kiun oni finverkos poste. 4.    Plani kaj fari detalajn notojn oni rajtas, sed nenion oni rajtas verki antaŭ la 1-a de novembro. 5.    La ĝenro de la romano povas esti io ajn, laŭ la propra elekto. Kaj oni rajtas verki en ajna lingvo. “Se vi opinias, ke vi verkas romanon, ankaŭ ni opinias tion” – laŭ la retejo de la projekto.

La Monda Verk-Monato estas defio por esperantistoj bazita sur la ideo de NaNoWriMo. Ĝi komenciĝis en 2021, kaj en 2024 jam okazis la 6-a MoVeMo.

La aliĝilo por la defio aperos en nia novaĵ-letero la 1-an de oktobro. Pleniginte la aliĝilon, oni ricevos respondon kun ligilo al retaj renkontiĝoj kaj ankaŭ al la grupo de MoVeMo-anoj en Telegramo . Tiel dum la monato eblos diskuti sian sperton kaj sian verkadon kun aliaj partoprenantoj.

La reguloj ne estas tiel rigoraj kiel tiuj de la usona originalo. Necesas nur, ke oni aktivu por Esperanto-literaturo dum tridek tagoj. Ne estas devige verki romanon. Oni povas ankaŭ traduki dum tridek tagoj, aŭ verki ion inspiritan de la Vorto de la Tago, kiu aperos ĉiutage en Telegramo dum la daŭro de la defio. La celo estas sukcesi en tiu projekto, kiun la partoprenanto mem elektas por si.

Fine de la monato ĉiam naskiĝas pluraj verkoj, kiuj konkursas en Esperantaj literaturaj konkursoj aŭ aperas en diversaj gazetoj aŭ retejoj. Sed la plej grava rezulto estas la persona evoluo de la verkisto.

Stela Besenyei-Merger

7

Stela Besenyei-Merger estas hungar-franca denaskulo, sociologo, artedukisto, kiu loĝas en Budapeŝto. Gajninto de Premio Maertens in 2025. Duono de la Radikala tenero-podkasto . Ŝi verkas en Esperanto en sia blogo Stela havas opinion pri la mondo .

aliĝilo: dokumento per kiu oni enskribiĝas al kongreso aŭ simila aranĝo.

aŭ…aŭ…: povus esti la unua afero aŭ la dua, sed ambaŭ estas same eblaj, kaj oni elparolas la unuan “aŭ” same forte kiel la duan.

defio: invito al batalo aŭ konkurso; afero, kiu enhavas malfacile supereblajn taskojn; malfacilaĵo, kiun oni apenaŭ sukcesas superi.

devige: tia, ke oni nepre devas fari ĝin; postulate de la leĝoj aŭ la reguloj.

duon-sfero: la norda aŭ la suda duono de la mondo (foje ankaŭ la orienta aŭ okcidenta).

ĝenro: kategorio de verkoj, ekzemple ridiga, malgaja, terura aŭ simile.

inspiri: estigi, en la menso de alia homo, ideon por art-verko; estigi ideojn kaj pensojn en la menso de aliaj homoj.

kompleta: en kiu mankas nenio.

parto-preni: esti unu el la homoj, kiuj kune aktivas en iu komuna agado.

revi: imagi estontan realigon de tio, kion oni forte deziras.

rigora: tre precize sekvanta ĉiujn regulojn.

Telegramo: tuj-mesaĝilo per kiu eblas senpage sendi voĉmesaĝojn, bildojn, filmetojn kaj ĉiajn dosierojn.


---

# MILIARDOJ KAJ MILIARDOJ

**Published:** 2025-09-28

**URL:** https://uea.facila.org/filmetoj/miliardoj-kaj-miliardoj-r365

**Categories:** Filmetoj

[Embed] https://www.youtube.com/embed/kqKTbyumHXU?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# La plej mallonga tago

**Published:** 2025-09-29

**URL:** https://uea.facila.org/artikoloj/literaturo/la-plej-mallonga-tago-r490

**Author:** Jorge Rafael Nogueras (Rafa)

**Categories:** Literaturo

**Audio:** https://uea.facila.org/uploads/monthly_2025_09/Plejmallongatagored.mp3.3f8c5d4bf1edca740279ea4e283c7bc8.mp3

Eblas aŭskulti ĉi tiun artikolon, kiun voĉlegis Rafa Nogueras, Derek Roff.

Novelo estas skribita rakonto, malpli longa ol romano. Mikronovelo estas eĉ pli mallonga: ekzemple ĝi povus konsisti el nur 500 vortoj; aŭ 300; aŭ precize 100 vortoj, kiel la ekzemplo sube; aŭ eĉ malpli, laŭ la decido de la verkisto. Ne estas spaco en mikronovelo por senutilaj vortoj. La rezulto estas kiel poezio, en kiu ĉiu vorto signife kontribuas al la rakonto.

Jam aperis en uea.facila pluraj mikronoveloj. Jen unu verkita de Jorge Rafael Nogueras. Vi povos ĝui aliajn 100-vortajn mikronovelojn verkitajn de la sama aŭtoro en lia libro Centvorte: Cent cent-vortaj mikronoveloj .

La plej mallonga tago

Ĉiu tago daŭras dudek kvar horojn: ĉiuj scias tion. Nu, plej verŝajne sciencistoj ĉikanus vin, kaj klarigus al vi, ke fakte tagoj daŭras foje iomete pli, foje iomete malpli. Sed, almenaŭ laŭ-sperte, ĉiuj tagoj en nia vivo estas same longaj.

Nu, unu tagon oni vokis min por ke mi iru tuj al la malsanulejo, ĉar mia sesjara filino trafiĝis je terura trafik - akcidento . La kuracisto kiu traktis ŝin diris al mi, ke ŝi ne ĝisvivos la morgaŭon; tamen, mi rajtis pasigi apud ŝia lito la tempon kiu restis al ŝi, kaj teni ŝin en miaj brakoj.

Jen la plej mallonga tago.

La libro estas aĉetebla ĉe la libroservo de UEA (20,70 eŭroj ), kaj ĉe Mondial ($ 18.75).

5

Jorge Rafael Nogueras (Rafa) estas portorika esperantisto, kies verkoj estis multfoje premiitaj en la Belartaj Konkursoj de UEA kaj en la Interkultura Novelo-Konkurs o (INK), inter aliaj. Li estis parto de la teamo de la Esperanto-kurso en Duolingo, kaj instruas Esperanton de pluraj jaroj; plej lastatempe li instruis la superan nivelon kadre de la Nord-Amerika Somera Kursaro de Esperanto (NASK). De 2025 li estas membro de la Akademio de Esperanto.

akcidento: ne-atendita malfeliĉa okazaĵo.

aŭtoro: verkinto, kreinto, farinto.

ĉikani: detale kaj ĝene diskuti pri negravaj aferetoj.

eŭro (€): la mon-unuo uzata en multaj eŭropaj landoj.

trafiko: ĉiuj veturiloj moviĝantaj sur iu vojo; la moviĝo de tiuj veturiloj.

ver-ŝajne: tio ŝajnas esti vera, sed oni ne povas esti certa pri tio.


---

# Matenmanĝoj tra la mondo

**Published:** 2025-10-04

**URL:** https://uea.facila.org/filmetoj/matenmang%CC%82oj-tra-la-mondo-r366

**Categories:** Filmetoj

[Embed] https://www.youtube.com/embed/JWVs1t1lJkU?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Stead: raportisto kaj esperantisto

**Published:** 2025-10-09

**URL:** https://uea.facila.org/artikoloj/homoj/stead-raportisto-kaj-esperantisto-r491

**Author:** Terry Page

**Categories:** Homoj

**Audio:** https://uea.facila.org/uploads/monthly_2025_10/Stead.mp3.f25be5c0af5b62082e3f5f35a5e70014.mp3

Eblas aŭskulti ĉi tiun artikolon, kiun voĉlegis Terry Page.

William Thomas Stead (1849-1912) estis homo vaste respektata pro siaj brilaj kapabloj, varmega spirito kaj senlaca preteco servadi aliajn homojn. Tion certe opiniis, kaj publike diris (sed en la angla lingvo) la donacintoj de memor-tabulo, kiun oni fiksis al muro apud la rivero Tamizo en Londono.

Luke McKernan - W.T. Stead, CC BY-SA 2.0, https://commons.wikimedia.org/w/index.php?curid=79179740

Nu, kiaj “kapabloj”?  Kiuj “donacintoj”? Kaj kial “apud Tamizo”? Por respondi tiujn demandojn necesas scii, ke Stead estis, laŭ profesio, frua esplor-raportisto pri sociaj problemoj, kaj ke li redaktadis kaj mem posedis sukcesajn gazetojn. La donacintoj estis sam-profesiuloj, kiuj post la morto de Stead ne volis permesi, ke oni lin tute forgesu. La memor-tabulon oni lokis tie, kie Tamizo fluas preter Fleet Street. Tiu strato estis tiutempe hejmo de la plej gravaj gazet- eldonejoj .

Stead ne nur esploris kaj raportis farojn misajn aŭ fiajn , sed ankaŭ aktive kampanjis kontraŭ ili. Unu el la fi-agoj, kiujn li esploris, estis “vendado” de junaj filoj aŭ filinoj fare de malriĉaj gepatroj. Riĉa “aĉetinto” tiel ekposedis infanon kiel sklavon , kiun li povis laŭvole misuzi, fizike kaj sekse. Stead mem aĉetis knabinon 13-jaraĝan, filinon de malriĉa kamentubisto . Lia celo neniel estis ŝin mistrakti, sed nur pruvi al gazet-legantoj, ke tiaj aferoj ja okazadas. Kvankam lia intenco estis bona, oni procesis kontraŭ Stead, kaj li devis pasigi tri monatojn en malliberejo.

Mankas tamen sur la memor-tabulo jena grava informo pri William Stead: ke li, en la komenco de la dudeka jarcento, eksciis pri Esperanto, entuziasmiĝis pri ĝi, kaj poste raportadis pri la lingvo kaj ĝia kreskanta movado per siaj propraj gazetoj.

Stead estis unu el la pasaĝeroj sur la fama ŝipego Titanic, kiu pereis en la jaro 1912, pro trafo kontraŭ glaci-monto. Aliaj pasaĝeroj raportis poste, ke li agis tre kuraĝe, helpante virinojn kaj infanojn eniri la savboatojn . Li ankaŭ donis sian sav-jakon al alia pasaĝero. Finfine li mem dronis .

En januaro de la jaro 2012, cent jarojn post la pereo de Titanic, kunvenis apud la memor-tabulo pri Stead  kelk-deko da nuntempaj gazetistoj. Tie ili publike montris respekton por sia kolego antaŭlonge droninta, kaj poste en trinkejo ili tostis lian memoron. Partoprenis ankaŭ kelkaj invititoj, inter ili tri membroj de Londona Esperanto-Klubo (LEK), kiun Stead kunfondis en la jaro 1903. Li ne nur fondis la klubon, sed vigle kaj malavare subtenis ĝin. En lia oficejo okazis kunsidoj de klubaj oficuloj, kaj tie preparis klubajn dokumentojn lia sekretariino, Eliza Lawrence. Ŝi mem estis konvinkita esperantistino kaj posta honora vicprezidanto de LEK. Stead estis ĝia unua kasisto , kaj per propra mono certigis ĝian kapablon pluvivi. Tial ne nur gazetistoj sed ankaŭ esperantistoj havas kaŭzon lin danki, pro lia “senlaca preteco servi aliajn homojn”.

Terry Page

5

1

1

Terry Page estas angla esperantisto, kaj emerita instruisto pri kemio kaj fiziko. Li entuziasme eklernis Esperanton en la jaro 1956, eĉ ne sciante tiam, ĉu iu alia ankoraŭ uzas la lingvon. Tri jarojn poste li aliĝis al la ĵus-fondita Junularo Esperantista Brita, kaj partoprenis en organizado de Internacia Junulara Kongreso (Wokingham, 1961). Dum jardekoj oficinte kiel komitatano de divers-specaj organizaĵoj esperantismaj, li lastatempe membris en la Konsilantaro (t.e. administra komitato) de Londona Esperanto-Klubo.

droni: morti sub akvo pro manko de aero.

el-donejo: komerca organizaĵo, kiu produktas librojn kaj aliajn verkojn, kaj aranĝas ilian vendadon.

entuziasmiĝi: ekhavi grandan, emocian ŝaton pri iu afero.

fi-: tre malbona, tre aĉa.

fizike: korpe, ne mense aŭ virtuale.

honora: traktata kun granda respekto pro la gravaj aferoj, kiujn tiu homo faris aŭ faras.

kamen-tubisto: homo kun la profesio purigi tiun parton de domo, tra kiu eliras la fumo de fajro.

kampanji: aktivadi por realigi iun socian celon.

kasisto: membro de asocio aŭ alia organizaĵo, kiu prizorgas ĝiajn mon-rimedojn.

kolego: homo kun la sama profesio aŭ membro de la sama asocio.

malavare: tre libere donante monon aŭ aliajn valoraĵojn.

parto-preni: esti unu el la homoj, kiuj ĉe-estas kaj kune aktivas en iu komuna agado.

pasaĝero: vojaĝanto portata en veturilo.

Wikimedia / Dike Chukwuma CC SA 4.0

perei: perdi la vivon pro iu malfeliĉa okazo; ĉesi ekzisti, nuliĝi, neniiĝi.

procesi: voki homon antaŭ juĝiston pro kontraŭleĝa ago.

sav-boato: malgranda akvo-veturilo tenata sur ŝipo, per kiu la vojaĝantoj povos foriri el la ŝipo, se tio necesos pro iu danĝera okazaĵo.

sklavo: homo posedata de alia homo kvazaŭ objekto, kaj devigata labori senpage.

sub-teni: helpi homon, asocion, projekton, politikon aŭ simile, por ke ĝi sukcesu.

Tamizo: la rivero, kiu fluas tra Londono.

tosti: ekstari dum festa manĝo, kun propono trinki por la sano aŭ memoro de iu homo, aŭ por la sukceso de iu aŭ io.

Wikipedia / Göteborgs konstmuseum. Foto: Hossein Sehatlou. CC BY 4.0


---

# EsKu - Epizodo 54 - Istvan Ertl

**Published:** 2025-10-11

**URL:** https://uea.facila.org/filmetoj/esku-epizodo-54-istvan-ertl-r367

**Categories:** Filmetoj

[Embed] https://www.youtube.com/embed/Mljkczud_c0?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Ĉu birdaj monbiletoj en Eŭropo?

**Published:** 2025-10-15

**URL:** https://uea.facila.org/artikoloj/lega%C4%B5oj/%C4%89u-birdaj-monbiletoj-en-e%C5%ADropo-r492

**Author:** Laurent Ramette

**Categories:** Legaĵoj

**Audio:** https://uea.facila.org/uploads/monthly_2025_10/NovajMonbiletojred.mp3.88963985a69279916e5f91bf84e06794.mp3

Eblas aŭskulti ĉi tiun artikolon, kiun voĉlegis Patrick Morando.

Eŭro , la ĉefa monunuo de Eŭropa Unio , naskiĝis la 1-an de januaro 1999. Tial, komence de la jaro 2025, uea.facila aperigis jenan artikolon : Eŭro aĝas 25 jarojn . Tamen dum siaj unuaj tri jaroj la nova monunuo restis nevidebla en la ĉiutaga vivo. Fakte ĝi estis uzata nur por fari komercajn kalkulojn kaj por bankaj transpagoj. La naciajn monerojn kaj monbiletojn komencis anstataŭigi la eŭrop-unia mono nur la 1-an de januaro 2002.

La eŭrop-uniaj moneroj havas unu eŭropan flankon kaj unu nacian flankon. Ekzemple, la itala monero de du eŭroj montras la vizaĝon de la fama poeto Danto. La aŭstra monero de unu eŭro montras la vizaĝon de la komponisto Mozarto. La biletoj, male al la moneroj, montras neniun nacian simbolon . Oni ne reklamu iun landan kulturon per la novaj monbiletoj. Tial oni preferis ne montri famajn homojn aŭ konstruaĵojn el difinitaj landoj, kaj anstataŭe ornamis la biletojn per bildoj montrantaj la evoluon de la arkitekturo en Eŭropo. Ekzemple la 20-eŭra bileto vidigas gotikan vitralon sur unu flanko kaj gotikan ponton sur la alia. Sekve la konstruaĵoj desegnitaj sur la biletoj apartenis al neniu membro-ŝtato.

Tia elekto, kiu celis neŭtralecon, estis verŝajne necesa je la komenco por ne aldoni plian batal-temon al projekto jam tre malsimpla. Tamen multaj homoj nuntempe konsideras tiajn bildojn tro malkonkretaj. Cetere, ĉar la arkitekturaĵoj ne ekzistas en la realo, eblas nek rekoni ilin nek senti ke ili apartenas al la propra kulturo. Tio estas bedaŭrinda, ĉar per la enkonduko de komuna monunuo, oni volis interalie helpi krei senton de aparteno al komuna supernacia organizaĵo.

De 2021, la Eŭropa Centra Banko (ECB) petis specialistojn esplori tiun temon. En tiu kadro pli ol 365 000 eŭropanoj donis sian opinion pri siaj preferoj rilate al estontaj monbiletoj. Sekve, ECB anoncis en januaro 2025 sian decidon pri eblaj temoj por ornami la novajn biletojn. Du konkursantaj temoj estis elektitaj. La unua estis Eŭropa kulturo: komuna heredaĵo ; kaj la dua, Riveroj kaj birdoj: pluvivado kaj diverseco . Laŭ la unua temo, ornamus la biletojn famaj eŭropanoj, ekzemple la komponisto Betoveno en la 10-eŭra bileto kaj la hispana verkisto Cervanto en la 50-eŭra bileto. Laŭ la dua temo, ornamus la biletojn birdoj, ekzemple eŭropa alciono en la 10-eŭra bileto kaj blanka cikonio en la 50-eŭra bileto. En la fino, nur unu temo estos elektita. Do aŭ Betoveno kaj Cervanto aŭ la alciono kaj la cikonio.

Ricevinte proponojn per publika konkurso, grupo de sendependaj fakuloj elektos kvin proponojn por ĉiu temo. Fine de la jaro 2026 la estraro de ECB elektos la gajnintan proponon. La novaj biletoj estos presitaj en 2027, 25 jarojn post la enkonduko de la unuaj.

Laurent Ramette

2

Laurent Ramette estas franca esperantisto, iama tradukisto kaj aktuale juristo. Li loĝas en Luksemburgo, kie li laboras en la Tribunalo de la Eŭropa Unio. Krom pri sia fako li aparte interesiĝas pri literaturo, kinarto, politiko kaj internaciaj rilatoj.

alciono: birdo brile blua, kiu vivas apud riveroj kaj manĝas fiŝojn.

al-doni: doni aŭ diri ion plian, krom tio, kion oni jam donis aŭ diris.

arkitekturo: la arto kaj scienco pri planado kaj farado de konstruaĵoj; la apartaj formo kaj aspekto de iu konstruaĵo.

aŭ…aŭ…: povus esti la unua afero aŭ la dua, sed ambaŭ estas same eblaj, kaj oni elparolas la duan “aŭ” same forte kiel la unuan.

cikonio: granda birdo kun longaj kruroj, kiu ofte faras sian loĝejon sur la tegmento de domo.

en-konduko: enportado de nova afero kun la celo, ke ĝia uzo fariĝu kutima.

estraro: la grupo de homoj, kiuj direktas la agadon de asocio aŭ alia organizaĵo.

eŭro (€): la mon-unuo uzata en multaj eŭropaj landoj.

gotika: difinita maniero fari konstruaĵojn kaj artaĵojn, uzata en iuj eŭropaj landoj dum la 12-a ĝis la 15-a jarcentoj.

Archangel12 - York Minster, York, CC BY 2.0, https://commons.wikimedia.org/w/index.php?curid=31860761

heredaĵo: tio, kion la nuntempaj homoj trans-donas al la homoj, kiuj vivos en la estonteco; tio, kion la nuntempaj homoj ricevis de siaj antaŭuloj, aŭ trans-donas al siaj poste-uloj.

komponisto: muzika verkisto.

mon-unuo: la speco de mono uzata en difinita lando, ekzemple eŭro en Eŭropo, dolaro en Usono, kaj tiel plu.

ornami: aldoni detalojn al objekto por plibeligi ĝian aspekton.

re-koni: koni iun aŭ ion, ĉar oni jam renkontis lin/ŝin/ĝin pli frue.

sen-dependa: memstara, funkcianta sen la neceso ricevi permeson aŭ helpon de iu aŭ io alia.

simbolo: io, kio elvokas aŭ prezentas ion alian (ekzemple koro estas simbolo de amo).

unio: unuiĝo de landoj; unuiĝo de politikaj aŭ sociaj organizaĵoj.

ver-ŝajne: tio ŝajnas esti vera, sed oni ne povas esti certa pri tio.

vitralo: fenestro (plej ofte en preĝejo) farita el divers-koloraj pecoj de vitro, kunigitaj por formi desegnon.


---

# Katoj estas mirindaj

**Published:** 2025-10-19

**URL:** https://uea.facila.org/filmetoj/katoj-estas-mirindaj-r368

**Categories:** Filmetoj

[Embed] https://www.youtube.com/embed/Q4ONoaRDkiI?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Zaozhuang

**Published:** 2025-10-23

**URL:** https://uea.facila.org/loke/zaozhuang-r98

**Categories:** Loke

La studenta klubo de Zaozhuang-a Universitato partoprenas en du-taga foiro de la universitataj asocioj, kie ĝi aktive prezentas Esperanton per ludoj.

Alessandra Madella


---

# Baldaŭ okazos la 6-a Virtuala Kongreso de Esperanto

**Published:** 2025-10-26

**URL:** https://uea.facila.org/artikoloj/kongresoj-kaj-kunvenoj/balda%C5%AD-okazos-la-6-a-virtuala-kongreso-de-esperanto-r493

**Categories:** Kongresoj kaj kunvenoj

**Audio:** https://uea.facila.org/uploads/monthly_2025_10/VKplena.mp3.389884c35b9279c2bd1c54f35b70c65a.mp3, https://www.vinilkosmo-mp3.com/eo/

Eblas aŭskulti ĉi tiun artikolon, kiun voĉlegis Márcia Rego.

Marku la daton en via kalendaro, ĉar la plej granda reta evento por esperantistoj revenas!

La 6-a Virtuala Kongreso de Esperanto (VK) okazos de la 4-a ĝis la 7-a de decembro 2025 (de ĵaŭdo ĝis dimanĉo), kaj jam eblas aliĝi al ĝi. Ĉu vi scias, ke ĉiuj individuaj membroj de Universala Esperanto-Asocio (UEA) en 2025 rajtas senpage aliĝi? Tamen nur se oni aliĝos ĝis la 23-a de novembro!

Se vi ankoraŭ ne estas individua membro de UEA, estas por vi speciala oferto . Se vi pagos nun la membro-kotizon por 2026, vi tuj ricevos samtempe kaj tute senpage membrecon ankaŭ en 2025 – kaj krome vi ricevos aliĝon al la 6-a VK!

La temo de la Virtuala Kongreso estos la sama kiel tiu de la ĉi-jara Universala Kongreso: “Esperanto kaj teknologioj kiel pontoj de paco kaj konfido inter la popoloj”. Diversaj programeroj – prelegoj, trejnadoj , babilejoj, virtualaj ekskursoj kaj kulturaj prezentoj – donos al la partoprenantoj la okazon ĝui inter-agojn en Esperanto en la komforto de sia propra hejmo. Sed krome eblos akiri valorajn sciojn kaj lertojn pri la plej diversaj temoj, kaj sendube konatiĝi kaj amikiĝi kun esperantistoj el diversaj landoj.

La kerna programo okazos dum kelkaj horoj ĉiutage. Dum tiuj horoj esperantistoj el la tuta mondo povos partopreni la programon. Krome, laŭtemaj babilejoj estos malfermitaj dum 24 horoj tage. Tiuj estos lokoj, kie partoprenantoj povos renkontiĝi kaj libere babili (sen gvidantoj) pri diversaj proponitaj temoj.

Krom la kerna programo, Esperantaj organizaĵoj, eventoj kaj aliaj iniciatoj ricevos apartan spacon por prezenti sin ĉe la Virtuala Movada Foiro (ViMF) 2025. ViMF 2025 okazos dum la 4-a de decembro (ĵaŭdo), do en la unua tago de VK. Prezentantaj grupoj havos po 20 minutojn por informi la tutan mondon pri siaj agadoj, kaj tiel allogi novajn membrojn kaj interesiĝantojn.

Okaze de la 6-a VK oni planas utiligi la platformon Discord . Tio estas platformo facile uzebla, tre alloga por junuloj kaj jam uzata de pluraj Esperanto-organizaĵoj kaj aliaj retaj eventoj. Per la uzo de Discord, la etoso de la 6-a VK restos moderna kaj alirebla por ĉiuj. Eblas al-iri al Discord telefone aŭ komputile, tiel ke ankaŭ vi povos partopreni en la 6-a VK, kie ajn vi estos.

VK estas unu el la ĉefaj iniciatoj de Universala Esperanto-Asocio (UEA), por teni Esperanton kaj siajn servojn pli alireblaj al membroj kaj esperantistoj de la tuta mondo. La organizan teamon gvidas la Prezidanto de UEA, Fernando Maia. La programon kunordigas Albert Stalin Garrido, Kongresa Oficisto de Tutmonda Esperantista Junulara Organizo (TEJO). La VK-retejon plu funkciigas la teamo de la organizaĵo Edukado@Interreto (E@I). La kulturan programon kunrealigas la teamo de Eurokka / Vinilkosmo .

Se vi deziras subteni la virtualan kongreson, bonvolu donaci al la 6-a VK ! Donacoj helpas kovri la kostojn de la evento kaj ebligi al nepagipovaj esperantistoj la membriĝon en UEA (kaj poste la partoprenon en VK).

En 2024 aliĝis al la 5-a VK entute 1256 personoj el 89 landoj. Ĉu ni superos tiun nombron? Aliĝu nun al la 6-a VK!

Por pliaj informoj vizitu vk.esperanto.net aŭ skribu al info@vk.esperanto.net .

Fonto: Gazetara Komuniko de UEA n-ro 1257 (2025-10-16)

2

akiri: ekhavi.

aliĝi: aldoniĝi, almetiĝi, membriĝi, aparteniĝi al, iĝi partoprenanto en io.

al-irebla: donanta al homoj la eblecon iri al iu loko aŭ aranĝo, aŭ la rajton viziti ĝin.

al-logi: logi la deziron aŭ la intereson de la homoj, por ke ili alproksimiĝu.

etoso : ĝenerala sento, kiun la ĉirkaŭaĵo prezentas al la ĉeestantoj.

evento: aparta, sufiĉe grava okazaĵo.

foiro: granda kunveno por elmontro de komercaĵoj aŭ aliaj interesaĵoj.

individua: unuopa, persona, kiel unu aparta membro de grupo.

iniciato: nova agado.

kerna: la centra kaj plej grava parto.

konfido: certeco pri la boneco, ĝusteco, praveco, valoro de iu aŭ io.

oferto: propono vendi au aĉeti ion je difinita prezo.

parto-prenanto: unu el la homoj, kiuj ĉe-estas kaj kune aktivas en iu komuna aranĝo.

platformo: ebena bazo, parto de konstruaĵo aŭ ŝipo, sur kiu staras pezaj aĵoj; (en komputado) sistemo kiu ebligas al siaj uzantoj interagi per telefono, komputilo, kaj/aŭ retejo, kaj sendi informojn (ekzemple filmetojn) al aliaj uzantoj.

sub-teni: helpi homon, asocion, projekton, politikon aŭ simile, por ke ĝi sukcesu.

teamo: grupo de kunludantoj en sporto aŭ ludo; grupo de homoj, kiuj agas kune por plenumi iun taskon.

Vikipedio / SO Jinsu CC BY-SA 4.0

teknologio: la utiligo de sciencaj scioj por praktikaj kaj teknikaj celoj, precipe por la evoluigo de novaj maŝinoj, komunikiloj, kaj industriaj metodoj.

trejnado: instruado kaj ekzercado por konduki al dezirata nivelo de kapablo.


---

# Ĝi revenas ĉiun Halovenon

**Published:** 2025-10-26

**URL:** https://uea.facila.org/filmetoj/%C4%9Di-revenas-%C4%89iun-halovenon-r369

**Categories:** Filmetoj

[Embed] https://www.youtube.com/embed/E1TIvV5HXe4?width=100%25&height=86.25

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---

# Kiu unue metis teon en saketon?

**Published:** 2025-10-29

**URL:** https://uea.facila.org/artikoloj/lega%C4%B5oj/kiu-unue-metis-teon-en-saketon-r494

**Author:** Myrtis Smith

**Categories:** Legaĵoj

**Audio:** https://uea.facila.org/uploads/monthly_2025_10/Te-saketojred.mp3.b7c3d7524c821a298ed4b7956b15d9ee.mp3

Eblas aŭskulti ĉi tiun artikolon, kiun voĉlegis Margaret Zaleski-Zamenhof.

Ĉu vi faris tason da teo ĉi-matene? Se vi similas al la plejmulto de la homoj, tio signifas, ke vi faligis malgrandan saketon, fiksitan al ŝnureto, en tason da varmega akvo. Tamen, dum jarcentoj oni faris teon metante la ne-enpakitajn foliojn en poton da bolanta akvo. Ĉu vi iam sci-volis: "Kiu estis la unua homo, kiu metis teon en saketon?"

En 1903, la usonaninoj Roberta C. Lawson kaj Mary McLaren ricevis patenton por a fabric tea leaf holder : “ŝtofa ujo por te-folioj”. La saketo entenis la foliojn, sed samtempe permesis al la akvo cirkuli tra ĝi. Kvankam Roberta kaj Mary havis la unuan patenton, Thomas Sullivan, usona teo-komercisto, ofte estas konsiderata kiel la pioniro de la teo-saketo.

En 1908, Sullivan volis sendi specimenojn de sia teo al eventualaj aĉetontoj. Li metis la teon en malgrandajn mane kudritajn silkajn saketojn; tio estis pli malmultekosta ol la metalaj skatoloj, kiuj tiam estis ofte uzataj. La ricevintoj devis meti la saketon en varman akvon. Ili ŝatis, ke eblas pretigi la teon rapide, kaj ke poste estas facile forĵeti la uzitajn foliojn. Sullivan vidis sian ŝancon kaj desegnis maŝinon por amasprodukti la saketojn.

Jam antaŭ la 1920-aj jaroj, la ŝtofajn saketojn oni anstataŭigis per malpli multekostaj paperaj saketoj. La papero estis sufiĉe fortika por teni la foliojn, sed tamen permesis al la akvo cirkuli, same kiel la saketoj de Roberta kaj Maria. Dum la 1920-aj jaroj, teo en saketoj fariĝis pli populara.

Tamen la "teo" en la saketo estis malaltkvalita. Ĝi enhavis rompitajn tigojn kaj teo- polvon . La homoj ne zorgis pro tio. Tian teon eblis prepari rapide, kaj ĝi havis fortan koloron kaj sufiĉe bonan guston. Estis facile fari unuopan tason, kaj por la plejmulto de la homoj tio sufiĉis. La uzo de ne-enpakita teo komencis malkreski.

Malgranda saketo fiksita al ŝnuro: tiu baza modelo ne ŝanĝiĝis de pli ol cent jaroj. Ĉu kvadrataj, rondaj, aŭ piramidaj , te-saketoj estis tiel oportunaj , ke ili helpis al teo resti la preferata trinkaĵo de miliardoj da homoj tra la mondo.

Myrtis Smith

3

1

1

Myrtis Smith estas usona esperantistino, inĝeniera instruisto tage kaj aspiranta artisto nokte. Ŝiaj ŝatokupoj inkluzivas verkadon, dancadon, kudradon, marŝadon kaj, kompreneble, Esperanton. Ŝi estas regula kontribuanto al uea.facila . Legu ankaŭ ŝian pli fruan artikolon pri teo: Teo: la plej amata trinkaĵo de la mondo .

cirkuli: rond-ire kaj sen-halte moviĝi, kiel la sango en la korpo; ire kaj re-ire moviĝi.

eventuala: povanta okazi, depende de necerta situacio.

fortika: el tia konsisto, ke ĝi ne facile rompiĝas, disfalas, misformiĝas aŭ malfortiĝas.

miliardo: mil milionoj.

modelo: objekto aŭ afero farita por esti imitata; imitinda objekto aŭ afero.

oportuna: facila, konvena, taŭga, utila.

patento: la rajto donita al homo, kiu kreis iun novan produkton, mem regi la fabrikadon de tiu produkto dum fiksita tempo-periodo, tiel ke aliaj homoj ne rajtas fabriki aŭ kopii ĝin senpermese.

pioniro: homo, kiu sola aŭ kiel membro de grupo komencas novan aferon, montrante la vojon al postaj homoj.

piramida: havanta kvar-angulan bazon kaj tri-angulajn flankojn, same kiel la piramidoj en Egiptujo.

polvo: tre malgrandaj kaj malpezaj eretoj.

silko: brila kaj valora ŝtofo, kiu venis unue el Ĉinujo.

specimeno: prov-ekzemplero, eta kvanto da vendaĵoj aŭ alia aĵo montrata por informi, reklami aŭ ebligi studadon.

tigo: parto de planto, kiu tenas folion, floron aŭ frukton.

unuopa: konsistanta el nur unu sola.


---

# La trankvila transo - Filmo por La Usona Bona Film-Festivalo

**Published:** 2025-11-02

**URL:** https://uea.facila.org/filmetoj/la-trankvila-transo-filmo-por-la-usona-bona-film-festivalo-r370

**Categories:** Filmetoj

[Embed] https://www.youtube.com/embed/SeAj5eMJ6Ls?width=100%25&height=86.25

1

Ĉu laŭ via opinio la filmeto estas facila aŭ malfacila por Esperanto-lernantoj? malfacila , tre facila


---
